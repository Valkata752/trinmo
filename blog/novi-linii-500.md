---
title: Нови 12 автобусни линии
description: Транспорт, инфраструктура и мобилност
published: true
date: 2023-06-09T12:06:04.290Z
tags: 
editor: markdown
dateCreated: 2023-06-09T12:06:00.466Z
---

Още 12 нови маршрутни линии ще бъдат добавени към съществуващата в момента транспортна схема на града.

Новите маршрути ще бъдат включени към сегашните след решение на Столичния общински съвет, предложението до който ще бъде внесено този месец, информира БТА.

Потърсен за коментар заместник-кметът Любомир Христов потвърди информацията и добави, че най-вероятно обслужването на линиите ще започне в края на годината.
Номерацията на новите автобусни линии ще е с начален номер 500.

Линия №501 ще се движи от ж.к. "Връбница" през "Надежда" и ще стига до гара "София север".

Линия №502 ще пътува от ж.к. "Свобода" през различните части на район "Надежда" и по ул. "202" и улиците "Грънчарска" и "Каменоделска" ще стига до автостанция "Орландовци".

Автобусите по линия №503 ще се движат между ж.к. "Люлин 1", бул. "Царица Йоана", бул. "П. Владигеров", бул. "Дж. Неру", ул. "Индира Ганди", ул. "Ген. Вл. Динчев", ул. "Луи Пастьор", ул. "Търново", бул. "П. Владигеров" и метростанция "Сливница", като по маршрута си ще спират и на метростанция "Люлин".

От "Люлин 3" ще започва маршрутът на линия №504, като автобусите ще се движат по бул. "Добринова скала", бул. "Царица Йоана", бул. "П. Владигеров", бул. "Р. Даскалов" и по "Добринова скала" ще се връщат до "Люлин 3".

Линия 505 ще свързва кв. "Овча купел" с двете метростанции "Вардар" и "К. Величков", като автобусите ще минават преди тях през кв. "Красна поляна".

Автобусите по линия №506 ще пътуват от ж.к . "Левски Г" до стадион "В. Левски", а по линия 507 - от "Студентски град" до автостанция "Гео Милев", като преминават покрай кв. "Мусагеница" и през Площада на авиацията.

Колите по линия №508 ще се движат от автостанция "Хладилника" по ул. "Сребърна", бул. "Черни връх", бул. "Арсеналски", ул. "Бяла черква", бул. "П. Ю. Тодоров", бул. "Гоце Делчев", ул. "Костенски водопад", ул. "Т. Каблешков" по бул. "Бр. Бъкстон" до тролейбусното обръщало.

Автобусите по линия №509 ще тръгват от ж.к. "Младост 1" и през булевардите "Андрей Сахаров", "Ал. Малинов", ул. "Филип Аврамов", "Св. Преображение", ул. "Д-р Ат. Москов" ще стигат до Бизнес парк "София" и "Младост 4".

Автобусите по линия №510 ще тръгват от "Младост 4", като ще преминават покрай метростанция "Младост 3" и от нея ще продължават към бул. "Ал. Малинов", откъдето ще слизат към ж.к. "Дружба" и ще стигат до ж.к. "Дружба 2" при ул. "Д. Пешев".

Още една линия - 511, ще обслужва "Студентски град", като ще се движи по основните улици в жилищния комплекс, за да прави връзка с метростанция "Г. М. Димитров".

Последната нова автобусна линия - 512, ще се движи от ж.к. "Овча купел 2" по ул. "Президент Линкълн", бул. "Овча купел", бул. "Цар Борис Трети", бул. "Акад. Ив. Е. Гешов", ул. "Найден Геров", ул. "Софийски герой" и обратно.

Целта на общината с пускането на новите линии е да се осигури връзка с основните маршрути на трамвайния транспорт и метростанциите, обясни още Любомир Христов.

По тези маршрути ще пътуват по-малки като размер автобуси. 