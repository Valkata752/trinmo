---
title: Предлагаме удължаване на автобус 107 до Суходол за връзка с метрото
description: Транспорт, инфраструктура и мобилност
published: true
date: 2023-06-09T10:14:33.860Z
tags: 
editor: markdown
dateCreated: 2023-06-09T10:12:17.066Z
---

> Предложението е прието на заседание на комисията по транспорт и пътна безопасност
{.is-success}


ДОКЛАД
от Борис Бонев – общински съветник
Член на ПКТТ при СОС

ОТНОСНО: Удължаване на автобусна линия №107 през квартал и метростанция Горна Баня до кв. Суходол и осигуряване на удобна връзка с метрото

Уважаеми г-н Георгиев,

Уважаеми госпожи и господа – общински съветници,

Въпреки сериозните инвестиции в развитието на метрото, през последните години се отчита постоянен спад на пътниците в градския транспорт. Това се дължи на редица фактори, сред които недостатъчния или липсващ синхрон между отделните линии, както и липсата на удобен и бърз довеждащ наземен транспорт до метро в част от кварталите. Това ограничава хората, на които им се налага да се прекачват, за да стигнат до метростанция, като тази липса на удобни връзки на наземния транспорт сериозно ограничава достъпа на граждани до метрото. Като резултат, се увеличават трафикът и замърсяването.

С настоящия доклад искам да Ви обърна внимание на слабата транспортна свързаност на кварталите отвъд СОП в близост до новата метростанция Горна Баня. Кварталите Суходол и Карпузица имат по една автобусна линия, която не прави нито една бърза и удобна връзка с метрото, макар и да се намират близо до метростанция Горна Баня. От друга страна, кв. Горна Баня няма нито една автобусна линия, която да свързва вътрешността на квартала с едноименната метростанция, както многократно бе обещано. Липсата на такава линия е пропусната възможност да бъде подобрен комфортът и придвижването на жителите на тези квартали. Индивидуалната инвестиция в строителството на новата линия на метрото, без допълнителни подобрения и промени в наземния транспорт в кварталите е недостатъчно и без обхват. Така бързият подземен транспорт остава недостъпна алтернатива за придвижване на жителите от редица квартали. Това е голяма пропусната възможност за жителите на тези квартали, но и за града като цяло, тъй като огромни средства бяха инвестирани в строителството на новата линия на метрото. 

Удължаването на автобусна линия №107 като решение 
За решаването на транспортната изолация на горепосочените квартали, намаляване на зависимостта от личните автомобили и замърсяване на въздуха, както и подобряване на качеството на живот в тях, предлагам автобусна линия № 107 да бъде удължена, така че да преминава през кв. Горна Баня и да се движи до кв. Суходол.

Предлагам линията да запази изцяло сегашния си маршрут в участъка от спирка Боянска църква до кв. Карпузица при спирка ул. Буря, след което да бъде удължена както следва: ул. Княжевска – бул. Никола Петков – ул. Николай Хрелков – Софийски околовръстен път – ул. Бъдеще и по сегашния маршрут на линия 56 до последната спирка Митница Суходол. В обратната посока предлагам следния маршрут: Митница Суходол – ул. Траян Танев – ул. Кирил Христов – ул. 3-ти Март – Софийски околовръстен път – ул. Николай Хрелков – бул. Никола Петков – ул. Княжевска и по сегашния маршрут на линия 107.  (Приложение 1, 1.1 и 1.2). 



Основни параметри на линия №107 и изменението:
Необходимо е удължаването на линията с 11 спирки в посока. От тях 3 двупосочни и 4 еднопосочни трябва да бъдат новоразкрити, а останалите са съществуващи спирки в редовна експлоатация от линиите на градският транспорт.

Маршрутът се удължава с 5,1 км в посока, или 10,2 км двупосочно. При запазване на сегашните интервали на движение, това би означавало, че пробегът ще се увеличи с 173 400 км на година, като това би струвало общо 548 156 лв. Новите спирки и удължаването на линията ще дадат възможност на повече от 19 000 жители на кв. Карпузица, кв. Суходол и кв. Горна баня да се възползват от услугите на  градския транспорт, с което потенциалните клиенти на градския транспорт ще бъдат увеличени. 

В Приложение 5 предлагам примерен вариант на разписание, според който от спирка Ул. Буря до Митница Суходол ще се стига за 21 минути, а в обратната посока, ще се пътува за 16 минути.

Годишен пробег и разходи: 
Параметър	Делник	Предпр./Празник	Общо лв./г.
Бр. тръгвания от Митница Суходол на ден	53	31	

548 156
Увеличение на пробег за 1 обиколка (км)	10.2	10.2
Общо км на година	140 500	32 900
Допълнителен разход за пробег на година	444 156	104 000


Ползите от удължаването на автобусна линия №107
Ползите от удължаването не могат да бъдат измервани само във финансово отношение, тъй като те са далеч по-широки и имат социални, икономически, градоустройствени и екологични измерения, всички те пряко свързани с качеството на живота в засегнатите квартали. Подобряване на транспортните връзки ще направи жителите им по-малко зависими от личните автомобили. Второто е особено важно за отдалечени квартали като Карпузица, Горна Баня и Суходол, където хората са силно зависими от личните си автомобили, заради неудобния и недостатъчно редовен градски транспорт. Нещо повече, подобряване на интермодалността и довеждащия до метрото транспорт има потенциал да привлече нови пътници към метрото и градския транспорт като цяло, което ще се отрази положително на финансовите параметри на системата.

Сред целите на удължаването на линия №107 до кв. Суходол са да:

даде удобен и бърз достъп на Суходол, Карпузица и части от Горна Баня до метростанция Горна Баня;
намали времето за пътуване от кв. Суходол до метрото двойно, като създаде нова връзка на квартала с метростанция Горна Баня и третата линия на метрото;
даде стимул за развитие на изолирани и периферни квартали като Карпузица, Суходол и Горна Баня;
създаде връзки между съседните квартали Карпузица, Горна Баня и Суходол, намиращи се съвсем близо един до друг от западната страна на СОП;
подобри транспортното обслужване и качеството на живот като цяло в засегнатите квартали;
даде повече директни транспортни връзки (без прекачване), вкл. и с други линии на наземния транспорт;
намали ежедневната употреба и зависимост от личните автомобили;
подобри екологичната обстановка и околната среда в града;
увеличи привлекателността на градския транспорт за пътниците


Припомням, че в предизборната програма на г-жа Фандъкова през 2019 г., като първа точка в раздел “Градски транспорт” е записано следното обещание: “бърза и удобна връзка на кварталите с метрото чрез мрежа на довеждащ транспорт със 100% електробуси”. Повече от две години по-късно такъв транспорт няма, а съществуващите линии не са били променяни, за да правят връзка с подземната железница. За това с настоящото предложение за удължаване на линия 107, всекидневното придвижване на хиляди жители на кварталите Суходол, Горна Баня и Карпузица ще бъде ускорено, правейки градския транспорт реална алтернатива на автомобила. 

С уважение,

Борис Бонев