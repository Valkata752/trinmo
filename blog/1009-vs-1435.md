---
title: 1009mm vs 1435mm
description: Транспорт, инфраструктура и мобилност
published: true
date: 2023-11-02T13:05:27.315Z
tags: 
editor: markdown
dateCreated: 2023-08-30T07:28:08.140Z
---

# Нужни ли са две междурелсия на София?
> Над 3/4 от трамвайните трасета в града са на 1009мм. Унификация е нужна, крайно нужна. Но предвид количеството на изградената инфраструктура, уеднаквяване към 1009мм е по-рентабилна. И това може да стане относително лесно. При амбициозна политика, може да стане за 3 или 4 години:
{.is-info}

<img src="https://drive.google.com/uc?id=1xHGmwkc-V0tE9BOOEA0tyu6Yi66dIaBK">


# Статистика към момента

> Към 01.09.2020 г. се обслужва от 14 линии, от които 11 с междурелсие 1009 мм и 3 с междурелсие 1435 мм.
{.is-info}

## Характеристики на трамвайната мрежа в София
Предпоставка за осигуряване на безконфликтност и възможност за по-високи скорости на трамвайното движение са обособените трасета. В изградената мрежа **32% от трасетата са обособени**. По-голямата част е с тясно междурелсие 1009 мм, а около 28% е с нормално междурелсие 1435 мм.



|Маршрутна мрежа трамваен транспорт| Към 09.2009 г.| Към 09.2020 г.|
|---|---|---|
|Брой линии |15 |14|
|● От тях с междурелсие 1009 мм| 12| 11|
|● От тях с междурелсие 1435 мм| 3 |3|
Дължината на линиите (км)| 280.62 |261,98|
|● От тях с междурелсие 1009 мм (км)| - |203,34|
|● От тях с междурелсие 1435 мм (км)| -| 58,64|
|Средно разстояние между спирките (м)| 450| 464|
|● От тях с междурелсие 1009 мм (м)| -| 470|
|● От тях с междурелсие 1435 мм (м)| -| 440|
|Средна експлоатационна скорост (км/ч)| 12.7 |14|
|● От тях с междурелсие 1009 мм (км/ч) |- |13,64|
|● От тях с междурелсие 1435 мм (км/ч)| - |15,33|


## Трамвайна мрежа според междурелсието и състоянието

|Дължина на релсовия път |Към 09.2006г. |Към 09.2020 г.|
|---|---|---|
|Релсов път – единичен коловоз (км)| 209 |160.7|
|● От тях с междурелсие 1009 мм (км)| 169| 115,5|
|● От тях с междурелсие 1435 мм (км) |40 |45.2|
|● От тях с трирелсие 1009 мм/1435 мм (км)| 5.4 |5.4|


Двете трамвайни междурелсия правят трамвайната система на София уникална. Към 09.2020г. трамвайната мрежа с междурелсие 1009мм е около 71.8%, а тази с междурелсие 1435мм около 28.1%. По бул. Константин Величков, бул. Възкресение и част от бул. Овча купел има триелсие по което могат да минават трамваи и от двете междурелсия. Изградените в София нормалнорелсови трасета са сравнително нови и в по-голямата си част са обособени, което дава възможност за движение с по-висока скорост, като това е видимо при средната скорост на движение при междурелсие 1435мм - 15,33км и при междурелсие 1009мм - 13.64км.

При строителството на трамвайни трасета в европейските градове предимно се изграждат с нормално междурелсие, като има редки изключения. Тези изключения обикновено се правят при градове с исторически центрове, където се цели запазване на историческата архитектура или има участъци с доста тесни габарити, където технически е невъзможно да бъде прокарано нормално междурелсие. При строежа на нов релсов път между два съседни града или нови квартали е много по-лесно да се направи избор на междурелсие. Това се дължи на свободното място и възможността да се проектира каквото бъде прието за целесъобразно. Когато става въпрос за строителство в гъсто застроени градски части, тогава има много повече ограничения и този избор е доста по сложен и изисква задълбочени проучвания.

Основни недостатъци от наличието на две междурелсия са несъвместимия подвижен състав и невъзможността да се осъществят връзки, които биха били много полезни и използвани от жителите на София. 

> За да има напълно функционална и свързана трамвайна система трябва да се избере едно междурелсие за територията на цялата община и да се състави план за унификация.
{.is-info}



# Уеднаквяване към 1009мм

Може да бъде реализирано в няколко фази. (Източник Гергин Борисов, Спаси Метрото)

## ФАЗА 0

Прави се много ясен и точен разчет за три неща:
1. График за реконструкция на депо Искър такъв, че да му позволи то да остане оперативно, но и да е готово до приключване на Фаза 4. Това означава един по един каналите да се преработват в 1009мм и последни (в периода на Фази 3 и 4, например) да се реконструират и оборудват административната и ремонтни постройки, мивката и т.н. Депото има общо 21 канала, като със свиването на мрежата от 1435мм, броят коли в депото ще намалява, защото
2. успоредно със закриването на трасета за 1435мм трябва да се продават на други градове, или бракуват трамваи, за да се освобождава капацитет в депото за нви трамваи, защото
3. заедно с разшияването на мрежата за 1009мм трябва да се поръчат и доставят максимум 80 нископодови 30 метрови трамвая, с които да се запълни капацитета му напълно. Той е горе-долу толкова...


## ФАЗА 1
<img src="https://drive.google.com/uc?id=1kPleeCKOXWg1Y54wjmodYq_f_K4HsYp0">

Трасето по бул. Никола Мушанов, Възкресение и Констатин Величков все още не е за пълна рехабилитация, но да речем, че имаме нормален зам.-кмет, а не безволеви параван и той защити идеята за унифициране.

Първа стъпка е изграждането на трета релса от ул. Кракра към паметника Левски с обръщателно ухо и за двете междурелсия. Същинската фаза започва с реконструкция, включваща преработка на обособеното трасе в Красна поляна като зелено и обособяването на трасето на Константин Величков с ограничители и спиркови острови. Успоредно с нея се коригира трасето по ул. Пиротка и бул. Дондуков и се връща на 1009мм. Това са най-тежките части от реконструкцията. Трасето по ул. Екзарх Йосиф е на траверси и прехвърлянето му от 1435 на 1009мм ще е лесно. Това е най-скъпата и мащабна реконструкция.

По време на ремонта ТМ №22 се замества от автобусна линия, движеща се от ж.к. Западен парк, бул. Вардар, бул. Ал. Стамболийски бул. Цар Освободител до Св. Александър Невски.

По времето на ремонта, ТМ №20, 22 и 23 терминират на паметника Левски.
След приключване на ремонта ТМ №20, 22 и 23 остават до Левски, създава се нова линия 24, която се движи от Красна поляна до паметника Левски по Дондуков.


## ФАЗА 2
<img src="https://drive.google.com/uc?id=1P6N6nDY9M-CgUkRKTlisGWOH7iwCKK8x">

Началото на фазата е бърз (по-кратък от месец) ремонт на ул. Янко Сакъзов и бул. Мадрид, където се изгражда трета релса до гара Подуене, докато в същото време се прехвърля междурелсието по бул. Ботевградско шосе на 1009мм.

По време на ремонта ТМ №20 и 23 ще трябва да терминират на АС Гео Милев, откъдето да са синхронизирани с довозваща автобусна линия, минаваща по Шипченски проход, Ситняково, Данаил Николаев, Дондуков до Св. Александър Невски. След приключване на фазата ТМ №22 става изцяло 1009мм и се движи от АС Изток до Захарна фабрика, а ТМ №24 се движи от Красна поляна до паметника Левски. ТМ №20 и 23 остават до паметника Левски.



## ФАЗА 3
<img src="https://drive.google.com/uc?id=1Og8p7U6z91qGx4ANuoCgc8Flqs-QQWHs">

Първа стъпка е изграждане на трета релса в обръщателното ухо на АС Гео Милев, за да може и двете междурелсия да го използват. Същинската фаза започва с ремонт на ул. Шипченски проход от АС Гео Милев до бул. Ситняково. Докато тече той, обособеното трамвайно трасе по бул. Ситняково се преработва в зелено. Ремонтът на ул. Шипченски проход цели създаването на ограничено трамвайно трасе със спиркови острови с достъп на едно ниво.

По време на ремонта ТМ №20 и 23 ще трябва да терминират на АС Гео Милев, откъдето да са синхронизирани с довозваща автобусна линия, минаваща по Шипченски проход, Ситняково, Данаил Николаев, Дондуков до Св. Александър Невски. След приключване на фазата се създава нова трамвайна линия ТМ №25, движеща се от Захарна фабрика до АС Гео Милев, където терминират ТМ №20 и 23.



## ФАЗА 4
<img src="https://drive.google.com/uc?id=1zzWMwuZMzIDlKenWWN4_7_MAcsNoIeGI">

Фазата започва с ремонт на трамвайното трасе по ул. Шипченски проход до бул. Проф. Цв. Лазаров и превръщането му в зелено. Междувременно, трасето на траверси по ул. Искърско шосе и бул. Копенхаген до ж.к. Младост 3 се пренарежда в 1009мм.

По време на ремонта трамваи в ж.к. Дружба няма да има. Заместващи автобусни линии А №20тм се движат от АП Дружба, по ул. Искърско шосе до АС Гео Милев и А №23тм - от ж.к. Младост II по бул. Копенхаген, бул. Проф. Цв. Лазаров до МС Дружба.


## ФАЗА 5
<img src="https://drive.google.com/uc?id=1yElXaU4MIsJQbDj96Jp_6HCW1cSx1riD">

При следващи ремонти, при нужда, се премахват останките от 1435мм.


## Какво е нужно?
> Обща дължина на реконструираните трасета: 47,34 км релсов път (без депото)
> Общ брой нови трамваи: 80

