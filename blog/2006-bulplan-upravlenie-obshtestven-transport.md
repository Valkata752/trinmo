---
title: Усъвършенстване управлението на обществения пътнически транспорт в София
description: Кратко описание
published: true
date: 2023-03-13T15:08:30.245Z
tags: 
editor: markdown
dateCreated: 2023-03-13T14:59:27.088Z
---

> Център за икономическо развитие ДОКЛАД Булплан - Юни 2006
{.is-info}


> *Проектът “Усъвършенстване управлението на обществения пътнически транспорт в София” стана възможен поради финансовата подкрепа на “Инициатива за местно самоуправление, Институт Отворено общество”.
> 
> Докладът е разработен от екип на Центъра за икономическо развитие и БУЛПЛАН ООД, с помощта на експерти в областта на управлението на масовия обществен пътнически транспорт (МОПТ) и градоустройственото планиране. Социологическите изследвания са дело на Агенция ЕСТАТ.
> 
> Авторите на доклада изразяват своята благодарност към ръководството и експертите на Столична община за подкрепата и предоставената информация.*



 
# Увод

Анализът, представен в настоящия доклад, показва по недвусмислен начин, че системата на масовия обществен пътнически транспорт (МОПТ) на Столицата  не функционира задоволително и поражда масово и задълбочаващо се неудовлетворение в хората, изразено в постоянно намаление на броя на превозваните пътници.
Причините за това състояние са от ресурсов, управленски (в широкия смисъл на думата) и организационен характер.  Те са както вътре в систе-мата, така и извън нея – на нивото общо на градското развитие, устройство и изграждане и на нивото на градското движение.
Досегашните действия от инвестиционно, финансово и организационно естество, предприемани от столичните ръководства за решаване на проблемите на градския транспорт са като цяло неуспешни. Белязани са от остър ресурсов недостиг, фрагментарност, липса на целенасоченост и палиативност. Особено незадоволителна е контролната дейност във всички направления - от контрола на движението и паркирането до контрола по изпълнението на публично заявените намерения и собствените оперативни и нормативни решения на Общинския съвет и ръководството на Столичната компания за градски транспорт.
Прегледът на състоянието на градското движение и обществения транспорт в международен мащаб сочи, че развитите страни вече няколко десетилетия системно и целенасочено реализират практически действия за решаване на проблемите, повечето от които с положителен резултат. Изявява се обаче и тенденция за възпроизвеждане на част от проблемите и за възникване на нови, свързани както с общото развитие, така и с осъзнаване на аспекти, които в миналото са били пренебрегвани. Това са проблемите, свързани с растящата моторизация и концентрация на население в големите градове, с осъзнаване на културно-историческата и социо-културната ценност на изградената градска среда и необходимостта от максималното й съхраняване, с изострената чувствителност към екологията, с енергийната криза. Тази тенденция прави проблемите постоянно актуални, като в същото време позволява на София не само да търси решение на настоящите проблеми, а да предвижда и утрешните и да предприема своевременно, а не последващо мерки за преодоляването им.
Най-общият извод от анализа на състоянието на транспорта в Столицата и на световния опит в областта на градското движение е, че за да бъде София постепенно изведена от състоянието на задълбочаващата се транспортна криза е необходимо да бъде разработена и последователно провеждана цялостна (дългосрочна) транспортна политика и да се пре-установи практиката на осъществяване на частични, необвързани помежду си инвестиционни реализации, организационни и финансови мерки.
Транспортната политика на Столицата следва да има за основна цел същественото увеличаване на относителния дял на пътническите пътувания (трудови, делови и културно-битови) в града и региона, които да се извършват с обществен транспорт. 
В подкрепа на тази теза идва европейското разбиране, изложено в документите на  Международната асоциация за градски транспорт, че „общественият транспорт има ключово значение за решаване на градските проблеми в Европейския съюз. Той представлява най-сигурното средство за придвижване, консумира по-малко енергия, ползва по-малко място на пътя и уврежда в най-малка степен градската среда. Вече има прецеденти на преминаване от личен към обществен транспорт. Това не означава ограничаване или намаляване на собствените автомобили, а преобладаващо ползване на обществен транспорт в урбанизираните тери-тории, постигнато от „стимулиращи и „подпомагащи” стратегии.”
Транспортната политика на Столицата следва да се основава в макси-мална степен на общия устройствен план на Столичната община,  след отстраняването на разкритите при анализа му недостатъци или с тяхното съобразяване и неутрализиране и да бъде разработена на широка обществена основа. Тя трябва да включва две групи взаимно обвързани (синхронизирани) мерки от организационен, икономически и нормативен характер, насочени съответно към:
- усъвършенстване на развитието и управлението на системата на МОПТ и съществено повишаване на привлекателността й;
-	общо подобряване на условията за придвижване на столичната територия, в това число и на условията, насърчаващи придвижването с масов обществен транспорт, за сметка на  пътуванията с лични леки коли.
За да бъдат успешни тези две групи мерки, необходимо е преди всичко да се подходи по нов начин към финансирането на обществения транспорт в столицата, което е постоянен проблем в последните петнайсет години. Като основен проблем се очертава слабата подкрепа от страна на държавата. Размерът на бюджета на общината зависи основно от размера на държавната субсидия, която всяка година намалява. Това има пряко отражение и върху средствата, които общината може да заделя за развитие на градския транспорт в столицата. Така всяка година транспортните и инфраструктурните проблеми се увеличават, тъй като обикновено средствата не стигат за тяхното дългосрочно решаване. 
Съществуват и редица вътрешни причини за незадоволителното състояние на транспорта в столицата, като основната е, че градският транспорт на София не се оптимизира като функция на транспортните потребности. Понастоящем не се провеждат необходимите системни проучвания на транспортните потребности: търсене на градските територии, целите на пътуванията, времевите неравномерности, готовността на гражданството да пътува с различните видове превозни системи и да плаща за това. Липсват също системни наблюдения на движението, на изменението на натоварванията по линиите, пътникооборота на спирките, скоростите на движение и на факторите, които им влияят. Така липсва база за оптимизиране на мрежите, трасетата и честотите на следване, за да се постигне с наличния подвижен състав оптимално натоварване на возилата и максимален комфорт за пътниците .
Състоянието на градското автомобилно движение като цяло има пряко влияние върху функционирането на системите на МОПТ, защото преобладаващата част от линиите на обществения транспорт се движат без обособени трасета или пътни ленти за движение, без осигурено предимство на кръстовищата и при масово неспазване на правилата за движение и паркиране. 
При отсъствието на специализирана дългосрочна стратегия за развитие на МОПТ, проектът за общ устройствен план на София остава единствения документ, който може да се разглежда като инструмент за управление на урбанистичното развитие и транспортното обслужване на територията на общината. Това изисква да се предприемат мерки за преодоляване на недостатъците в проекта за общ устройствен план, отнасящи се до транспортните системи в най-близка перспектива. Необходимо е отстраняване на разминаването между разположението на вторичните градски центрове и конфигурацията на основните системи на релсовия пътнически транспорт; доработване на частта, отнасяща се до околоградския район на общината; обвързване с районна устройствена схема на целия софийски регион (поне Софийска и Пернишка области); по-категорично и конкретно извеждане приоритета на развитието на МОПТ, насочен към увеличаване на дела му в общото придвижване на хора на столичната територия и региона вкл. чрез ефективно включване в системата на железопътните превози.
Участието на обществото във всички процеси, протичащи в системата на транспорта,  както при вземането на решения, така и при последващия контрол на изпълнението им, трябва да стане задължителна и ежедневна дейност. Три са направленията за въвличане на потребителите в процесите, протичащи в системата на градския транспорт. Първото е осигуряването на участие на представители на потребителите при вземането на решенията свързани с ползваната услуга.  Това е начин за съобразяване на решения и политики адекватни на желанията на потребителите. Второто се основава на възможностите за директна комуникация на хората, ползващи услугата, с хора от системата посредством Интернет. Съчетаването на подобна мярка с наличието на представители на потребителите в управителните органи може да гарантира по-задълбочено разглеждане и обсъждане на разумните препоръки и забележки отправени от потребителите. Третото е осигуряване на прозрачност на финансово-счетоводните процеси в системата. като информацията бъде публично достъпна за всички – посредством публикуването на отчети и друга информация свързана с изразходването на средствата в рамките на системата. Това ще даде възможност за контрол на обществеността над процесите в системата.
Можем да направим извод, че първостепенна задача на общинската управа е изготвянето и одобряването на стратегически документ, комплектован с необходимите проучвания и планови разработки, очертаващ насоките и приоритетите в развитието на обществения транспорт в София, с които ще бъде осигурено постигането на целите. Документът следва да специфицира държавното участие, съгласно принципите, залегнали в държавната стратегия за сектора, като последващите политически и практически действия следва да осигурят и реализират това участие. На основа на това документът трябва да определи общински политики, обхващащи конкретни мерки и действия, по всички аспекти на разглежданата проблематика, както и да установи система за реализация на тези политики – общински и държавни, в т.ч. партньорство, последователност и мониторинг.
 

# 1.1.	Състояние на системите на МОПТ

## 1.1.1. От какво се състоят системите – съдържание и общи функционални характеристики
Столичният масов обществен пътнически транспорт (МОПТ) понастоящем се състои от следните подсистеми:
### 1.1.1.1. Електротранспорт - трамваи , тролейбуси
Цялата система на електротранспорта се управлява от “Столичен електротранспорт” ЕАД. Ежедневно дружеството превозва над 601 000 пътници и се счита за основен транспортен оператор, по-специално в центъра на града. В пиковите часове на територията на София се движат 173 трамвая, разпределени по 17 трамвайни линии (маршрута), и 106 тролейбуса, разпределени по 9 тролейбусни линии.
### 1.1.1.2. Автобусен транспорт
Автобусният транспорт на територията на СО се управлява от “Столичен автотранспорт” ЕАД.. Годишно дружеството изпълнява над 53 милиона километра пробег по разписание. Понастоящем масовият градски автобусен транспорт на територията на Столична община е организиран в общо 93 маршрута - в градската и крайградската част, както и 2 излетни линии. Тези маршрути се обслужват ежедневно с общо 566 автобуса.
Други обобщени характеристики за дейността на електро- и автобусния обществен транспорт в столицата , осигуряван от общинското предприятие (данни за 2003г.):
- Общ брой обслужени пътници - 509 милиона;
- Средно пропътувано разстояние от един пътник - 3.1 км; 
- Дължина на мрежата - 1527 км;
- Брой спирки – 2405;
- Средно разстояние между спирките - 690 м.
Освен “Столичен автотранспорт” ЕАД, автобусни обществени превози извършват и 6 частни транспортни оператора:
- "Еридантранс" ООД (автобусни линии 59, 68,73 и 260);
- "Карат-С" АД (автобусни линии 54, 84 и 404);
- "Юнион трейд къмпани" ООД (автобусна линия 42, 74 ,150);
- "Международна транспортна компания" ООД (автобусни линии 30 и 90);
- "СИББУС" ООД (автобусна линия 72);
- "Римеса 99" ЕООД (автобусна линия 27).
### 1.1.1.3. Метрополитен 
Понастоящем функционира само участък от първи метродиаметър с обща дължина около 10 км, с осем метростанции, като превозва около 80 000 пътници в делничните дни. В процес на изграждане е следващ участък от този метродиаметър, достигащ  до кв. "Младост І”, с приключването на който общата дължина  ще е около 17,5 км с 14 метростанции.
## 1.1.2. Развитие на системите в миналото и участие в превозния процес
### 1.1.2.1. Електротранспорт
Трамваен транспорт
При въвеждането на трамвайния транспорт  в София в началото на ХХ век е взето решение системата да се установи с тясно междурелсие 1000 мм. Предимствата на решението са, че трасирането е по-евтино, допускат се по-малки радиуси на хоризонталните криви. По-евтино е и долното и горно строене на релсовия път. По-евтин е и подвижният състав, още повече, че се оказва удобно да се закупи употребяван. Недостатъците за по-нестабилното поведение на возилата върху тясното междурелсие и в резултат значително по-бързо увреждане и нестабилност на релсовия път и возилата и от там още по-ниски скорости. Подвижният състав е предимно вносен. Ново развитие получава системата със започването на производство през 70-те години на 6-осни и 8-осни съчленени трамвайни мотриси. 
Качествено подобряване на системата  започва в началото на 80-те години в два основни аспекта:
- разработват се подобрени конструкции на трамвайна мотриса с модерни талиги с еластично окачване и по-мощни двигатели, това са возилата със серийни номера по-големи от 701, 801, 901;
- започва въвеждането на нормалното  железопътно междурелсие 1435 мм, което гарантира подобрена стабилност, по-малки увреждания на пътя и возилата и значително по-високи скорости, а също  е и стимул за подобряване на техническите и технологични решения във всички аспекти на системата.
Понастоящем с трамвайния транспорт се осъществяват между 20 и 24 на сто от масовите пътувания. 

Тролейбусен транспорт
Първите тролейбуси в София се движат от 40-те години, в последствие мрежата се разраства. Тролейбусът става основен превоз в някои райони, включително и в центъра. Системата добива значително развитие през 80-те години в два основни аспекта:
- въвеждат се масово новите тогава съчленени тролейбуси “Икарус”, много модерни за времето си возила, успехът на тяхната експлоатация дава възможност за много бързо разширяване на тролейбусния транспорт, особено към големите нови жилищни комплекси, линиите към тях се изграждат с визията да са алтернатива на автобусните превози.
Понастоящем с тролейбусен транспорт  се осъществяват 13-14 на сто от масовите пътувания. 
### 1.1.2.2. Автобусен транспорт
Системата е най-масовия носител на градските пътнически превози. Причината е в гъвкавостта на автобусния транспорт, ползващ наличната улична мрежа без потребности от допълнителна инфраструктура. Поради това всички нови големи комплекси първоначално се обслужваха с автобуси, с последващо изграждане на електротранспортни трасета.
С автобусен транспорт се осъществяват между 30 и 40 на сто от пътуванията, въпреки сравнително ниската средна (съобщителната) скорост на движение - 19 км/час.
### 1.1.2.3. Метрополитен
Възприетата философия за изграждане на метрото предполага изграждане на три диаметъра, пресичащи се в центъра по класическа триъгълна схема. В началото на всеки диаметър, съгласно първоначалния проект, се предвижда депо  за подвижния състав. Това е предопределило изграждането от периферията към центъра и сравнително късното постигане на максимален ефект от функционирането на системата.
Сравнително бавното изграждане и въвеждането в експлоатация засега само на част от първия метродиаметър са основни причини за непълната реализация на капацитетните възможности понастоящем на този вид МОПТ. Поради това днес то поема само около 5 на сто от масовите пътувания. За сравнение, в световната практика метрополитените превозват до 30-40 на сто от пътникопотока, при това при добре планирани мрежи и/или липса на алтернативи (ниска моторизация). Така, понастоящем метрополитенът на Будапеща (три метродиаметъра) поема 23 % от пътуванията, а на Букурещ (4 метродиаметъра + един метроринг) – 17 % от пътуванията.
Въпреки това, проучванията сочат, че Софийският метрополитен се възприема много положително от гражданството, като подходящ вид масов транспорт при настоящата транспортна обстановка в града.  Неговата привлекателност се държи преди всичко на сравнително високата средна скорост на движение - 41 км/час. Интервалът на движение между влаковете в пиковите часове понастоящем е 5.4 минути.. Извън пиковите часове - по-късно вечерта и в уикендите, интервалът на движение е до 8.5 минути. С доизграждането на метродиаметъра и увеличаването на пътникопотоците се предвижда тези интервали да бъдат намалявани.
### 1.1.2.4. Железопътен транспорт
Понастоящем липсва организация за функциониране на ж.п. транспорта като част от МОПТ в границите на Столична община. Правени са ограничени опити за използване на съществуващите железопътни трасета за градски пътнически превози. Това изисква преосмисляне на целия софийски железопътен възел.
### 1.1.2.5. Технически системи за управление
Въвеждането на високотехнологични системи за управление започва в края на 80-те години. Системата включва позициониране на возилата и сравняване на графика на движението с разписанието, както и възможности са връзка с шофьорите и за ограничено влияние на диспечерския център. Системата се усъвършенства и до сега – все още няма пълноценна реализация на възможностите й за оптимизиране превозните процеси в реално време. 
### 1.1.3. Участници, роля и взаимоотношения 
Основната цел на участниците в системата на градския транспорт е да осигурят надеждна и качествена услуга за жителите и посетителите на столицата на достъпна цена. Това от своя страна изисква постигане на високо ниво на ефективност в системата. Особено е необходимо изпълнението на тези условия, когато има хроничен недостиг на средства. 
За да успеем да анализираме в детайли проблемите на управлението и функционирането на градския транспорт е необходимо, първо, да разгледаме структурата на транспортната система и взаимодействието на отделните звена. На следващ етап ще преминем към финансовите взаимоотношения и роля на отделните участници.
### 1.1.3.1 Участници в системата на градски транспорт София 
Участниците най-общо могат да бъдат разделени на три нива – държавно ниво, ниво общинска администрация и оперативно ниво.
Държавата взема участие в процесите, протичащи в системата на градския транспорт, основно чрез осигуряване на част от средствата за покриване преференциалните цени за определени групи пътници. Тя влияе и чрез създаването и утвърждаването на основните нормативни актове регулиращи системата на градския транспорт.
Столичният общински съвет решава структурните въпроси свързани с  текущото функциониране и развитието на градския транспорт. В отговорностите на този орган влиза следното:
1) Одобрява годишния бюджет на градския транспорт, като едновременно с това се определя равнището на компенсации, които ще бъдат осигурени за преференциални цени на билетите. 
2) Определя стратегията за развитие и програмата за инвестиции, която да осигури поставените в стратегията цели. 
3) Определя тарифната политика. 
4) Обявява тръжни процедури за транспортни услуги.
Транспортният директорат отговаря за две дейности, които засягат директно градския транспорт - координира промяната в маршрутите на софийския градски транспорт и транспортния трафик в рамките на града. 
Столичната компания за градски транспорт СКГТ – Холдинг АД обединява всички дружества, които извършват превоз на пътниците в системата. В рамките на холдинга се определя системата за таксуване на пътниците и се акумулират всички постъпления от продажби. В СКГТ се извършват анализите, проучванията и прогнозите на пътнико-потоците, както се работи и върху маркетинга и други съпътстващи дейности. Холдингът е съставен от централно управление и движението”, “Център за реализация на приходите” и “Център за развитие на градски транспорт”.
Дружествата, които извършват превоза на пътници са Столичен Елкетротранспорт ЕАД, Столичен Автотранспорт ЕАД и Метрополитен ЕАД. Освен трите държавни превозвачи в системата оперират и шест частни компании. Правомощията на отделните дружества се простират до решаване на въпроси от оперативен характер, касаещи текущата им дейност.
Има няколко компании, които извършват услуги съпътстващи основната транспортна дейност. Трамкар ЕАД е компания специализирана в производство и ремонт на превозните електропревозните транспортни средства. Трансремонтстрой е компания, която обслужва ремонта и поставянето на трамвайните линии.


Графика на участниците в системата на градския транспорт

Трябва да направим уточнение, че в единната система на масов обществен публичен транспорт трябва да бъдат включени още железниците. Необходимостта и предимствата на участието им в транспортните процеси на територията на столицата ще бъдат разгледани по-подробно в следващите глави.
### 1.1.3.2. Движение на финансовите потоци, източници на средства и тяхното изразходване 
Основните източници на финансиране на обществения транспорт са държавния бюджет, бюджета на Столична община и приходите от дейността. 
Правителството на България, заедно с общината, осигуряват субсидии, с които се компенсират пътуванията на групите от пътници, ползващи намаления.  Те отпускат средства в размер равен на разликата между реалната цена на документите за пътуване и преференциалните цени, на които се продават за определени групи пътници. Към тези групи принадлежат учениците, пенсионерите, хората с увреждания, пътуващи с придружител и представителите на някои държавни институции. Централната власт осигурява гаранции при получаване на кредити. Отговорността за осигуряване на средства за инфраструктурни проекти се поделя между държавата и общината.
Столична община осигурява средства за развитие на обществения транспорт, както заделяйки средства от годишния си бюджет, така и чрез заеми от финансови институции. 
Третият приходен поток е от продажбата на документи за пътуване – билети и абонаментни карти. Постъпленията от билетите се акумулират в Център за реализация на приходите (ЦРП). Дружеството е част от холдинговата структура на СКГТ. ЦРП има изключителни права по издаване и продажба на превозните документи за пътуване с масовия градски транспорт. Издаването на документите се реализира чрез абонаментни бюра, билетни каси и външни разпространители, сключили договор със СКГТ за покупко-продажба на абонаментни карти и билети в търговски обекти.
### 1.1.3.3. Финансов мениджмънт
Тук ще засегнем накратко аспектите на финансовия мениджмънт в рамките на системата на градския транспорт в София. На по-значимите от тях за общото функциониране на системата ще се спрем по-задълбочено в последващите глави.
Изготвяне на счетоводни отчети 
Всяка година компаниите в системата на градския транспорт предоставят отчетите си на общината, данъчната администрация, Министерството на финансите и НСИ. Всяка втора година компаниите биват одитирани. Счетоводните отчети се подготвят в съответствие с изискванията на Международните счетоводни стандарти.
Инвестиционни решения 
Инвестициите в публичния транспорт включват изграждане на нова инфраструктура, като линии за трамваите и за метро, изграждане на спирки, закупуването на превозни средства и т.н. Общината осигурява необходимите за инвестиции средства, като носи и пълната отговорност за инвестиционните решения. За разлика от частните компании общината не цели реализирането на доходност от направените инвестиции. 
Вземайки предвид, че операторите трябва да функционират според принципите на предприемачeството, всеки оператор трябва да взема решения самостоятелно, след като е направил своите планове и оценки. 
Бюджетна процедура
Операторите формират своите оценки за бъдещите си разходи на база на своите оперативни планове, които са съгласувани с основния план на СКГТ. Направените от тях оценки се разглеждат от Транспортната комисия на общината и СКГТ, и биват съпоставени с плана за приходите изготвен от общината. Така се формира примерен бюджет. На негова база се подписват договори между общината, СКГТ и операторите в началото на фискалната година. Бюджетът се индескира с инфлацията, цените на енергийните източници и според изменението на други външни фактори. Разликите между проектобюджета и реализирания в рамките на годината бива разглеждан от икономическата комисия на СКГТ и операторите, като в последствие се дискутира на среща на борда на директорите. 
Управление на разходите 
Всички транспортни дейности са почти монополизирани от оператори, собственост на общината. Съществува възможност дейностите да бъдат разделени на отделни сегменти. Преди отделните оператори в тези сегменти да бъдат приватизирани, трябва да се подобри независимият мениджмънт и финансовите възможности на отделните оператори. 
Проблеми на финансирането
Финансирането на обществения транспорт в столицата е постоянен проблем в последните петнайсет години. Това мнение бе споделено от всички експерти, участвали в специално проведеното за целите на проекта социологическо проучване. Допитването бе проведено в рамките на четири дискусионни фокусни групи, в които бяха събрани мненията на експерти в областта на управлението на градския транспорт и градоустройството, представители от местната администрация, обществеността и други заинтересовани страни. Като основен проблем бе очертана слабата подкрепа от страна на държавата. Размерът на бюджета на общината зависи основно от размера на държавната субсидия, която всяка година намалява. Това има пряко отражение и върху средствата, които общината може да заделя за развитие на градския транспорт в столицата. Така всяка година транспортните и инфраструктурните проблеми се увеличават, тъй като обикновено средствата не стигат за тяхното дългосрочно решаване. Обобщение на мненията от фокусните групи показват, че всички участници настояват за по-голяма отговорност от страна на държавата, по отношение развитието на обществения транспорт в столицата.
## 1.1.4. Проблеми на функционирането на МОПТ   
В края на месец ноември 2005 г., за целите на проекта бе проведено изследване по метода на полустандартизираното интервю сред 1151 жители на София. Експертният анализ, както и проведеното количествено изследване сред населението открояват следните основни проблеми с технологично и икономическо естество и като качество на услугата на МОПТ в София:
•	Проблеми на транспортната инфраструктура - лошо състояние на релсовия път (особено на теснорелсовите трасета) и на пътните настилки.
•	Проблеми на подвижния състав, предизвикани от високата степен на амортизация.
Горните групи проблеми, наред с тези по свръхнатовареността на градското движение и несъвършенствата в организацията му, водят до действителен спад на съобщителната скорост на наземния МОПТ, която понастоящем варира между 5 и 30 км/ч -  най-ниска на трамваите, движещи се в центъра. Ниските скорости на придвижването са основен проблем  за 30 на сто от пътуващите. Те водят и до закъснения в разписанията, към което повечето пътници са силно чувствителни – 45 на сто определят за много важно намаляването на интервалите на движение на колите на градския транспорт. Дискусиите между експерти, проведени във фокусните групи, достигнаха до същите изводи – в тежката градска среда страда най-силно надеждността на градския транспорт. Пътниците не са сигурни, че ще пристигнат навреме. Спазването на разписания е трудно, а претоварванията на превозните средства са обичайни.
Получените данни от количественото изследване сами очертават някои от основните проблеми на функционирането на МОПТ в столицата:
•	Недобро планиране на мрежата: някои линии са претоварени, други са ненатоварени и очевидно ненужни.
•	Градският транспорт на София не функционира като единна система; метрополитенът функционира само в един участък, което пречи на реализацията на капацитета му, както и на оптималното взаимодействие с другите видове МОПТ. 
•	Недобре съставени разписания, с много големи интервали на следване, с неясно за пътниците спазване, безсмислено движение на по няколко возила в пакет, вместо да са разместени във времето.Тези характеристики се изтъкват като голям проблем от  45 на сто от анкетираните.
•	Липса на достатъчна, актуална и леснодостъпна информация за потребителите. Така например информираност за движението на возилата в реално време е най-важен индикатор за качеството на транспортната услуга за 44 на сто от анкетираните.
•	Неприемлива за потребителите тарифна политика, както и контрол – висок процент на гратисните пътувания (според публикувани данни, в момента гратисните пътувания са около 8 %, като в различните зони или часове на денонощието достигат 16 % от целия поток пътници.
•	Недостатъчен комфорт – препълнени возила, липса на места за сядане – основен проблем за 24  на сто от анкетираните;
•	Недобра организация на самите спирки; труден или невъзможен достъп, особено за лица с двигателни затруднения и увреждания (последното важи и за значителна част от подвижния състав), в неизпълнение на нормативните изисквания.
Обобщени данни от проведеното количествено изследване сред населението са представени в Приложение № 1 към настоящия доклад.

 
# 1.2.	Причини за недоброто състояние и неблагоприятните тенденции 

## 1.2.1. Причини в системите на МОПТ
Основната причина за трайното присъствие на изброените проблеми е, че градският транспорт на София не се оптимизира като функция на транспортните потребности. Понастоящем не се провеждат необходимите системни проучвания на транспортните потребности: търсене на градските територии, целите на пътуванията, времевите неравномерности, готовността на гражданството да пътува с различните видове превозни системи и да плаща за това. Липсват също системни наблюдения на движението, на изменението на натоварванията по линиите, пътникооборота на спирките, скоростите на движение и на факторите, които им влияят. Така липсва база за оптимизиране на мрежите, трасетата и честотите на следване, за да се постигне с наличния подвижен състав оптимално натоварване на возилата и максимален комфорт за пътниците в аспекта на честотите на следване  и редовност.
На този фон се отчита трайно намаляване на пътуващите с градския транспорт - от 2000 г. насам броят им е намалял с 15.5%. Други причини за отлива на пътници са конкуренцията на маршрутките, покачването на жизнения стандарт на столичани, които предпочитат да се придвижват със собствените си коли или таксита, както и преструктурирането на икономиката в града. Така от 2000 до 2003 г. работата по превозване е намаляла в градския транспорт с 6.7%, докато разходите му са нараснали с 10.8 на сто.
Прогресивно влошаващите се показатели за ползваемостта и съответно ефективността на МОПТ, произтичат от демотивираността на населението по отношение извършването на пътувания с него.  Това е видно от получените резултати от проведената социологическа анкета: 
•	71 на сто от анкетираните считат, че увеличаването на автомобилния поток и задръстванията на улиците не биха ги мотивирали в никаква степен да предпочетат да използват обществения транспорт;
•	74 на сто в никаква степен не биха се мотивирали от повишаване на цените на горивата. Очевидно доверието е толкова ниско, че който може да си позволи да ползва автомобил не би се колебал. Също и повишаването на цените на градския транспорт не мотивират предпочитане или отхвърляне – очевидно се касае за хора, които нямат избор.
•	76 на сто не биха били мотивирани да пътуват с градски транспорт ако бъдат изградени големи паркинги в близост до възлови и крайни спирки, както и при въвеждане на такса за влизане с лек автомобил в центъра. Тези данни показват, че прилагането на стимулиращи мерки с икономически характер би имало ефект, само ако бъде повишено доверието в надеждността и удобството на градския транспорт.
1.2.2. Причини извън системите на МОПТ
Състоянието на градското автомобилно движение като цяло има пряко влияние върху функционирането на системите на МОПТ, особено в градове като София, където все още преобладаващата част от линиите на обществения транспорт се движат без обособени трасета или пътни ленти за движение, без осигурено предимство на кръстовищата и при масово неспазване на правилата за движение и паркиране. В резултат се понижава съобщителната скорост на транспортните средства на МОПТ, нарушават се разписанията, намалява  сигурността при пътуване и въобще се умножават неудобствата и спада привлекателността за гражданите, както е видно и от количественото изследване. Това негативно въздействие априори затруднява усъвършенстването дори на вътрешни за  системата на МОПТ параметри, като напр. въвеждане на система за повременно таксуване на извършената транспортна услуга.
Изложеното представлява основание за вписване в тематичния обхват на настоящата разработка и кратко представяне на състоянието на градското движение в София въобще.
Историческото развитие на София е довело до формиране на рингово-радиална структура на първостепенната улична мрежа (ПУМ). Тя представлява поредица от концентрични пръстени около силно развито централно градско ядро, пресичани от радиални трасета, водещи към центъра. Недостатък на моноцентричния град с подобна структура на мрежата е, че колкото по навътре към центъра навлизат потоците автомобили, толкова по-големи стават тези потоци. Това води до големи задръствания на движението, които допълнително се увеличават от неправилно паркиралите автомобили. При това гъстотата на ПУМ е недостатъчна - в момента тя е 2.56 км/км2. при нормативна плътност между 2.5 и 4км/км2. т.е. моментното състояние е близо до долната граница на норматива. 
Настъпващите в страната социално-икономически промени водят до рязък ръст на моторизацията, което се свързва пряко с пренатоварването на заварената (оразмерявана при различни от актуалните разчети) улична мрежа. Темповете на нарастване са видни от периодично публикуваните данни с източник ДНСП-КАТ. Към средата на м. февруари 2006 се сочи брой на регистрираните в София автомобили, надвишаващ 800 000. Известно е, че част от тези автомобили не са в движение (реалният брой ще се установи с подмяната на регистрационните табели, която беше извършена), но следва да се има предвид, че според данни на Съюза на вносителите на автомобили до ноември 2005 г. продажбите на нови леки коли са се увеличили с над 40 % спрямо 2004 г., а в нея само в периода юли-ноември са регистрирани 42000 автомобила.
Тези данни, впрочем, показват и това, че вече почти е достигната прогнозната степен на моторизация към 2020 г., заложена в проекта за ОУП-София, която е 520 автомобила на 1000 жители. 
Към това трябва да се прибави и увеличаването на ежедневната ползваемост на частния транспорт. Съгласно проучванията към ОУП, ако през 1989 г.  той е само 10%, то към 1999 г. вече е нарастнал на 17% - стойност, която се потвърждава от социологическата анкета, проведената в рамките на проекта ( в този процент са обхванати хората, които използват автомобила си повече от 4 пъти седмично, което на практика означава използване за ежедневните трудови пътувания).  Към днешна дата официална информация по въпроса няма.
Значителен фактор за натоварването на движението в Столичния град представлява и ежедневният входящ автомобилен поток, свързан с трудови, делови, културно-битови и пр. пътувания към града, както  и транзитен, който се изчислява от компетентните органи на средно около 300000 единици. Проведените във връзка с разработването на ОУП преброявания сочат, че 95% от входящото леко движение остава в града (само 5% от потока е транзитен). Най-силно натоварените входове са тези откъм АМ „Тракия”, АМ „Хемус” и по бул. „Цар Борис III”.
Затрудненията във функционирането на градския транспорт в столичния град са предизвикани и от несъвършенства в организацията на движението и паркирането, респективно от недостатъчния контрол, най-малко в следните аспекти:
•	системата за използване на уличното пространство – организацията на напречния профил на улиците. Важен принцип при планирането на транспортните системи е отделянето на различните видове потоци - автомобилни, пешеходни и масов транспорт. Поради липса на пространство, напоследък този принцип изобщо не се спазва. Забелязва се тотална експанзия на автомобилите на места, отделени за масов транспорт и пешеходци. Това особено пречи на трамвайния транспорт - затруднението произлиза от неправомерно паркиралите коли върху дясната лента за автомобилно движение. Шофьорите се принуждават да формират, макар и в нарушение, втора лента за движение върху трамвайния релсов път - алтернативата са още по-големи задръствания; 
•	не са използвани пълноценно съвременните технологични възможности за оптимизиране на светлинното регулиране, които дават възможност светофарните уредби да се регулират (превключват) от приближаващото возило на МОПТ, като така осигуряват за него предимство при преминаване на кръстовището;
•	на основните “вход-изходи” на София, както и по периферията на ЦГЧ,  не са  осигурени места за паркиране на входящите на града, при изгодни условия и удобна връзка с линиите на МОПТ, стимулиращи ползването на обществен транспорт и облекчаващи градското движение. Разбира се това трябва да става едновременно с подобряване на качеството и надеждността на градския транспорт. Инфраструктура и организация за сработване на системата “park & ride” липсват дори във връзка с вече функциониращите метростанции на вход-изходните артерии в северозападно направление. Тук само ще маркираме и темата за масовото неправомерно, т.е. безплатно, паркиране и гариране по второстепенните улици, особено в ЦГЧ, респективно липсата на контрол и адекватни мерки за неговото преустановяване. Освен многопосочния негативен ефект по отношение пешеходството, достъпността на средата, безопасността, екологията, осъществяването на комуналните дейности и пр., това явление косвено засяга (пречи на) развитието на МОПТ, тъй като фактически стимулира ползването на личния авто-транспорт за градски пътувания, включително в центъра, където обстановката е най-усложнена. 
Отношение към общото състояние на градското движение в София, освен структурата и гъстотата на ПУМ, има и физическото състояние на уличната мрежа (на първо място – състоянието на пътната настилка), което през последните години безусловно се оценява като незадоволително. Периодичното “изкърпване” на натоварените трасета, като подход и като качество на изпълнението очевидно не съответства на експлоатационното натоварване – нарушените настилки са причина за намаляване средната скорост на предвижване и на безопасността.
Важен проблем за  обслужването на гражданите с обществен транспорт създават градоустройствената среда, структури и параметри. Липсата на привлекателност на МОПТ  на много места е причинена и от неспазването на важен устройствен принцип - планиране на максимална гъстота на обитаване в зоната на пешеходната достъпност на спирките на градския транспорт. Това е особено важно за спирките на скоростния релсов транспорт – метро, железница и скоростен трамвай, тъй като би подобрило качеството на обслужването на максимален брой граждани. 
## 1.2.3. Поведение на участниците в движението
Сред причините за недоброто качество на транспортната услуга, предоставяна от МОПТ в София, е и общата лоша дисциплина на участниците в движението. Недисциплинирани шофьори постоянно блокират трасетата на градския транспорт, включително и в случаите, когато не печелят нищо от това – просто проблемът не ги интересува. Освен това, в непрекъснатите автомобилни колони по натоварените булеварди не се спазва предимството на маневриращите автобуси и тролейбуси (особено при  потегляне от спирка), което кара водачите да спират на самата лента за движение, без да влизат в уширенията на спирките, с което блокират автомобилното движение.
Често същото се налага и поради спрелите или паркирали автомобили (най-често – таксита) в района на спирката. Както е посочено и на други места в настоящото проучване, неправомерното спиране и паркиране на платното по улици и булеварди с МОПТ е фактор, затрудняващ в изключително висока степен движението на неговите средства.
Всички тези прояви причиняват по-голямо задръстване, респективно забавяне на движението, като увеличава и опасността от пътни инциденти.
## 1.2.4. Финансово-икономическо състояние и тенденции
### 1.2.4.1. Бюджет на Столична община
(Данни за бюджетите на Столична община за периода 1998-2004 г. са представени в Приложение № 2)

 Графика за сумата на бюджета на Софийска община.

 

Общите приходи в бюджета на СО бележат спад след 1998 година. Въпреки това, през годините до 2004, бюджетът на общината не търпи големи отклонения. Той остава приблизително 400 млн. лева годишно. Колебанията през 2003 и 2004 години са предизвикани от промените в законодателството отнасящо се до фискалната децентрализация на общините. Ръстът на собствените приходи през 2005 година се дължи основно на ръст в приходите от имуществени данъци и приходи от продажби на общинско имущество.

 

До 2002 година делът на собствените приходи в бюджета на общините е значително по-голям от този през следващите две години. Това се дължи основно на пренасочване на голяма част от приходите от данъци от общинските бюджети към републиканския. За сметка на намалелите собствени приходи в общите приходи се увеличава дела на взаимоотношенията с държавния бюджет.
Един от основните източници на приходи за общината остават приходите от местни данъци и такси. За 2003 и 2004 година те представляват приблизително 16 и 15 на сто. На неданъчните приходи се дължат 30 и 37 на сто, а дела на собствените приходи през 2003 и 2004 година съответно е  46 и 52 на сто. 
Това показва, че нивото на собствените приходи е сравнително стабилно. От друга страна е видно, че половината от необходимите средства общината получава като трансфери от държавата. Най-голяма част от трансферите представляват тези, идващи по линия на ЗОДФЛ – около 33 на сто. Това прави общината и всички дейности, които се финансират със средства от общинския бюджет, силно зависими от политиката и решенията на държавно ниво. 
През 2006 година се извърши увеличение на данъчната оценка на имотите, което ще доведе до увеличаване на приходите от данъци. Промените в Закона за местните данъци и такси (ЗМДТ) ще доведат до повишаване на данъчните оценки на имотите на територията на столицата средно с около 30 на сто. Ако приемем, че приходите от имуществени данъци са приблизително 60 млн лв., то би следвало след увеличението те да нараснат с около 18 млн. лв. Такса смет също ще бъде увеличена. Това, обаче,  няма да доведе до промяна на средствата, отделяни за градски транспорт, тъй като тези приходи би следвало да се използват целенасочено за управлението на сметта в София.
Дори и след увеличението на приходите в бюджета на СО, следствие на завишените данъчни оценки на имотите, не може да се очаква значителна промяна в средствата, които ще бъдат отделяни за обществен транспорт. Това е така, защото ръстът в приходите от данъци върху имуществото се формира върху сравнително малка база в рамките на общите приходи. Както видяхме по-горе, приходите от всички имуществени данъци са приблизително 15 на сто от общите приходи. Освен това, прирастът на приходите трябва да бъде разпределен между всички разходни пера в бюджета на общината. Ако това стане пропорционално, то разходите за обществен транспорт ще се увеличат с около 2,2 млн. лева. 
Има три вида субсидии, които също са източник на финансиране за общината и това са: изравняваща субсидия, допълваща субсидия и субсидията предоставена за капиталови разходи. Размера на държавните субсидии през 2004 спрямо предходната година намалява.
Капиталовите разходи също имат низходящ тренд. Техният дял в общите разходи е 15,7 на сто. Текущите приходи не са достатъчни, за да финансират капиталовите разходи, които общината извършва.
Друго голямо перо в разходната част на общинския бюджет са разходите за покриване на преференциалните пътувания. Стойността на тези разходи се запазва сравнително постоянна – около 50 млн. лв. За разлика от фиксираната сума, отделяна за преференции, броят на ползващите билети и карти с преференциални цени се променя. В някои случаи средствата, отпуснати за покриването на разходите по тях, са недостатъчни. 
 

От графиката се вижда, че разходите от бюджета на СО за преференциални пътувания са сравнително постоянни и като дял от общите разходи. Динамиката на разходите, като абсолютна сума и като дял, съвпада. Това означава, че увеличението на разходите за градски транспорт се прави за сметка на разходите в останалите сфери, които се финансират през общинския бюджет.
От казаното до тук може да се направи заключение, че не може де се очаква увеличение на средствата отделяни от бюджета на СО за дейността на градския транспорт. Това не е и желателно, защото ще бъдат ощетени други социални сфери. Освен това субсидиите, отделяни от бюджета на общината, пораждат неравнопоставеност между данъкоплатците. Определени групи от хора в рамките на общината плащат своите данъци, а не ползват услугите на градския транспорт. В същото време те ползват други услуги, които се финансират с бюджетни средства.
Според настоящото законодателство общината има право да финансира своите бюджетни дефицити чрез извън бюджетни средства. Това става основно чрез заеми от останалите общини, от държавата или от местни и чужди финансови институции.
1.2.4.2.	 Система на трансфери и субсидии в градския транспорт
Приходите в системата на градския транспорт се формират по две основни нарпавления – приходи от продажби на билети и субсидии.
Приходите в градския транспорт, които се формират на база продадени документи за пътуване – карти и билети - постъпват първо в СКГТ. Средствата, които постъпват от продажба на билети и карти, се разходват на принципа “извършена работа”. На този етап под “извършената работа” се разбират изминатите от транспортните средства километри. Към общата сума на събраните средства от продажби, се прибавят и получените средства под формата на субсидии, като се формира един общ пул. От него СКГТ превежда средства на всяка компания-оператор. Размерът на средствата за всяка компания се определя на база изминатите от компанията километри и договорените разходи за километър. Разходите на километър зависят от общите разходи на дадена компания.
Коефициентът на разпределение на приходите между отделните видове транспорт е 58 на сто, 33 на сто и 9 на сто съответно за автобусите, трамваите и тролеите, и за метрото. Това разпределение не съответства на дела извършена работа от отделните видове транспорт, измерена чрез броя превозени пътници. Според наличните данни в общия брой на превозените пътници най-голям дял има автотранспортът - 55 на сто, следван от електротранспорта с 40 на сто и метрото – около 5 на сто. Делът на изминатото разстояние от трите вида транспорт съответно е 65, 33 и 2 на сто . Това показва, че, се извършва кръстосано субсидиране между отделните видове транспорт. При този принцип на разпределение на приходите от продажба на билети и карти е възможно да се заделят повече средства за по-неефективна работа и дори за по-малко извършена работа.
Съществуващата методика за разпределение на средствата между отделните видове транспорт демотивира оперативните участници да оптимизират своите дейности. Техните приходи не зависят от продажбите, т.е. от превозените пътници. Освен това няма стимули и за намаляване на оперативните разходи. Всичко това води до неефективност в системата, причинена от липса на стимули за оптимизация. От друга страна разпределянето на средствата между отделните компании на база изминати километри може да предизвика стремеж към завишаването им. Това може да стане с определянето на маршрути, които са по-дълги от необходимото или чрез опити за формално увеличаване на извършената работа. В случая не трябва да се забравя, че освен държавните компании, които по-лесно могат да бъдат контролирани, транспортна дейност извършват и частни компании. Увеличаването на техния брой в бъдеще вероятно ще усили разглежданите тенденции.
Основното предназначение на субсидиите в рамките на градския транспорт е да покриват разходите за преференциални пътувания. Размерът на държавната субсидия през 2004 година е 6,7 млн. лева, а от бюджета на общината са отделени 45 млн. лв. Това показва, че 48 на сто от оперативните разходи на градския транспорт в София се финансират от общината и държавата. През 2001 година продажбите на билети са осигурили 61,2 на сто. От бюджета на общината са отделени 34,1, а държавата е субсидирала 4,7 на сто от разходите на градския транспорт. Тези данни показват, че положението на компаниите функциониращи в рамките на градския транспорт се е влошило за последните четири години. Това заключение следва от намаляващия дял на собственото финансиране за сметка на увеличение на трансферите от общината и държавата. Едновременно с това средствата в държавния и общински бюджет са недостатъчни, за да покриват напълно дефицитите на градския транспорт. Използвани по този начин, субсидиите не водят до подобряване на състоянието градския транспорт в средно и дългосрочен план. В този случай субсидиите не спомагат за намаляване на разходите, а само за тяхното текущо покриване. 
Според настоящите принципи на управление на градския транспорт отделните компании могат да вземат решения само с оперативен характер. В същото време закупуването на материални дълготрайни активи, като автобуси или други транспортни средства и решенията за инвестиции от този вид се вземат централизирано от холдинговата структура. 
### 1.2.4.3.	 Ценообразуване
Ценообразуването е съществен елемент от търговската политика в системата на градския транспорт. Основна функция на цената на превозните документи е да измери най-точно стойността на едно пътуване. Чрез нея ползващите услугата получават правилно възприятие за реалната й стойност. Освен това точно определената стойност трябва да гарантира достатъчно средства за покриване разходите на предлагащите услугата. Ако приемем, че услугата има социален характер, то в цената не следва да има включена печалба, но ако тя се предлага на пазарен принцип, то цената трябва да гарантира определена рентабилност.
Към настоящия момент цената на пътуването се определя централизирано от Общинския съвет. Условията и принципите на ценообразуването са залегнали в приетите “Правила за образуване на цената на еднократно пътуване и превозните документи за масов градски транспорт на територията на Столична община”. 
Ценообразуване на база направените разходи е основната концепция, залегнала при определянето на базисна цена на документите за пътуване с градски транспорт. Основната формула, по която се изчислява себестойността на еднократно пътуване е
БС=СР/БП 
където
БС-базисна себестойност
СР-сумарни разходи за транспортна дейност и реализация
БП-брой пътувания определени съгласно “Инструкция относно отчитане на превозите на пътници и приходите в системата на СКГТ Холдинг ЕАД на базата на превозни документи”.
Преди да бъде определена единната базисна цена, се определят разходите на всеки оператор в системата на градския транспорт. Те са произведение от сумарния пробег по разписание в километри по обособени маршрути от общата транспортна схема и договорената цена на км. пробег в лв/км. Към така получените разходи се прибавят и тези за реализация. Фирмите общинска собственост, които нямат преки конкуренти са длъжни да обосноват разходните си ставки пред кмета на Столична община. 
Тъй като цената на еднократно пътуване е еднаква за всички видове транспорт, то базисната цена за еднократно пътуване се получава, като сумата от  разходите на всички оператори бъде разделена на общия брой пътувания. Трябва да се отбележи, че броят на пътуванията се определя  на база продадени транспортни документи. Получената стойност на едно пътуване се коригира в посока увеличение с три коефициента. Първият от тях гарантира заложеният процент отстъпки за абонаментни карти. Вторият коригира цената с темпа на инфлация. Последният отразява разходите за застраховката на пътника.
При този начин на формиране на цената на документите за пътуване съществуват няколко слаби места: 
•	Формирането на единна цена за всички оператори не е икономичсеки оправдано. Това заключение се налага поради факта, че различните видове транспорт имат различни разходи. Възможно е два оператора да изминават еднакво разстояние в километри с различни разходи, а превозените пътници от двата оператора да са различен брой. Въпреки тези различия, цената при пътуване с двата оператора, при настоящия метод на ценообразуване, е еднаква. По този начин се получава кръстосано субсидиране, което изкривява ценовите сигнали за потребителите. Така се създава неравнопоставеност и между операторите. Тези разсъждения се отнасят основно за съществуващите еднакви цени на метрото и надземния транспорт.
•	Използването на броя продадени документи, като база за определяне цената на едно пътуване, също, води до кръстосано субсидиране. Получава се така, че тези, които закупуват превозен документ заплащат пътуването и на гратисчиите. Проблемът се прехвърля от системата върху тези, които ползват и заплащат услугите й.
•	Включването на преференцията за определени превозни документи в цената на еднократното пътуване е трети вид кръстосано субсидиране. Средната цена на едно пътуване, която се получава при закупуване на превозни документи за повече на брой пътувания не би трябвало да се заплаща от тези, които закупуват документ за еднократно пътуване. По-ниската цена в този случай трябва да е следствие от това че, градският транспорт реализира авансово приходи.
•	Не става ясно как точно е разпределена тежестта на фиксираните и променливите разходи при формирането на цената. При изчислението на общите разходи по настоящата методика се вземат предвид само разходите зависещи от изминатото разстояние.
### 1.2.4.4.	 Инвестиции
Финансирането в системата на градския транспорт може да бъде разглеждано като краткосрочно и дългосрочно. Краткосрочното финансиране се използва за покриване на текущи разходи, дългосрочното - за извършване на капиталови разходи. Трябва да подчертаем, че при настоящата система на управление капиталовите разходи в рамките на градския транспорт се извършват от общината.
След като разгледахме бюджета на Столична община, установихме, че през 2004 година той се подобрява спрямо предходната година, що се отнася до размера на субсидиите, получени от държавния бюджет. През 2005 година държавните трансфери отново нарастват. Въпреки това, размерът на субсидиите от държавния и от общинския бюджет за градския транспорт се увеличават. Това показва, че дефицитът в бюджета на градския транспорт нараства. Тази отрицателна тенденция се засилва от факта, че недостигът на средства расте в период на увеличаване на цените на превозните документи. Може да се направи заключение, че субсидиите, използвани за финансиране на текущи разходи, не водят до положителни резултати в средно- и дългосрочен план. Оптимизиране на разходите и повишаване на приходите може да се очаква, ако субсидиите бъдат използвани за финансиране на капиталови разходи. Текущите разходи трябва да бъдат покривани с текущи приходи от дейността.
Към възможностите за финансиране на дългосрочните разходи трябва да прибавим и възможнсотта за използване на привлечени средства. Те могат да бъдат под формата на облигационни заеми или други видове заеми от международни организации и частни финансови институции.
За да се реализират тези възможности е необходимо да се постигне задоволително ниво на кредитоспособност. Такова би било, ако нивото на приходите покрива текущите разходи. Освен това постъпленията трябва да покриват плащанията по привлечените средства.
На този етап общината използва възможността за дългово финансиране. Основната част от дълга на общината след 2002 година се състои от два заема. Заем в размер на 12,9 млрд. йени, с който се финансира разширението на метрото и 35 млн. евро, които са предназначени за закупуването на нови трамваи и автобуси. 




Кредитор	Общ размер на кредита в млн.	Валута	Матуритет в г.	Гратисен период в г.	Гаранция
Заем от Японската банка за международно сътрудничество	12 900	YEN	30	10	държавна гаранция
Заем от Европейската банка за реконструкция и развитие 1	15	EUR	7	3	закупените активи
Заем от Европейската банка за реконструкция и развитие 2	20	EUR	10	3	закупените активи
Източник:   Short – term Experts for Optimization and Promotion and Financial Management of Public Transport in the Municipality of Sofia, the Republic of Bulgaria.

Един от основните показатели, които се използват за измерване на кредитата състоятелност на дадена институция, е съотношението на общата сума на дълга към сумата на общите приходи. Стойността на този показател за СО през 2004 година е 25 на сто. Това означава, че заемите са една четвърт от приходите на общината. През 2005 година стойността му се покачва, като достига около 40 на сто. В процеса на усвояване на заемите, описани в таблицата, този показател ще нараства до определено ниво. След като бъде усвоен пълният размер на заемите и започнат плащанията по главниците стойността на показателя отново ще започне да намалява. Това ще стане при положение, че общината не взема нови заеми. За допустимо ниво на този показател се счита 60 на сто. увеличаването на сумата на привлечените средства над тази граница е “нездравословно” т.е. вероятността платецът да изпадне в неспособност да обслужва своите кредити, става голяма.
Показател за кредитоспособността на общината в случая е й нейният кредитен рейтинг. В началото на 2006 година Standard and Poor’s повиши рейтинга на Столична община от ВВ “стабилна” до ВВ “положителна” перспектива. 
От настоящото състояние на дълговата структура на общината може да се направят противоположни изводи за бъдещите възможности за привличане на средства. 
Кредитният рейтинг и съотношението дълг/ приходи са положителни на този етап. Условията по сключените кредити (без да се взема предвид лихвата, която не е известна) можем да определим като добри. Трябва да се подчертае, че разширяването на мрежата на метрото и подновяването на авто-парка са необходими и приоритетни. Те ще спомогнат за повишаване на оперативната ефективност на градския транспорт. В следствие на повишената ефективност е възможно да бъдат намалени общите разходи в системата на градски транспорт.
От друга страна размера на кредитите до 2007 година ще достигне критичното равнище от 60 на сто, като отношение към приходите. Това би възпрепятствало по-нататъшното увеличение на дълга. Тези изводи са валидни, ако общината не започне да изплаща настоящите дългове с ускорени темпове.
При горепосочените условия, за общината ще бъде трудно да увеличава привлечения капитал. Това налага последващите капиталови инвестиции в градския транспорт да бъдат финансирани от транспортните дружества, холдинговата структура или със собствени средства. Подобно начинание би било възможно, само ако се осъществи промяна в системата на управление и отговорности по отношение на градския транспорт. Необходимо е по-голяма автономия и прехвърляне на права и задължения към холдинговата структура и операторите.
1.2.5. Състояние на нормативната уредба
 Най-общата задача на анализа на нормативната уредба е да изясни нормативната рамка, в  която се осъществяват дейностите по масовия обществен пътнически транспорт в Столичната община. Анализът е насочен в следните направления:
•	регламентация, свързана с планирането на МОПТ, управлението му в реално време и връзките му с устройството на територията;
•	финансова и икономическа нормативна рамка;
•	правни условия за увеличаване дела на частната инициатива.
Анализирани са нормативните документи на законово, подзаконово и местно ниво. Оценена е актуалността на нормативната уредба, пълнотата и синхронността й. Анализът обобщава резултатите от собствените проучвания и мненията, изразени в пресата и в интервюта на действащи лица в системата на МОПТ в София и страната. Пълният текст на анализа и анотациите на отделните нормативни документи е даден в Приложение № 3.
### 1.2.5.1. Нормативна регламентация, свързана с планирането на МОПТ и връзките му с устройството на територията
Анализирани са: Законът за движението по пътищата и Правилника за прилагането му, Законът за автомобилните превози, Законът за железопътния транспорт, Законът за устройство на територията (ЗУТ), Законът за одобрение и приложение на общия градоустройствен план на София и Правилникът за прилагането му, проектът на Закон за одобряване и прилагане на (новия) общия устройствен план на Столичната община. Анализирани са наредбите на министерството на транспорта и на министерството на регионалното развитие и бла-гоустройството, издадени въз основа на изброените закони, имащи отношение към проблематиката на проекта, а също така и наредбите на Столичния общински съвет, свързани с организацията на движението и обществения превоз на пътници.
Обхванати са следните тематични направления:
•	планиране и програмиране на комуникационно-транспортните системи (общо и за София);
•	информационно осигуряване планирането и програмирането на КТ системите и управлението на МОПТ;
•	участие на населението във вземането на решения;
•	управление на превозния процес в реално време;
•	осигуряване преимущественото развитие на МОПТ;
•	осигуряване взаимодействието между градските системи за МОПТ и крайградския железопътен транспорт;
•	паневропейските инфраструктурни (вкл. и транспортни) коридори и местните комуникационно-транспортни системи.
По съвкупност нормативните документи покриват целия кръг от целеви и инструментални изисквания към планирането и програмирането на комуникационно-транспортните системи и в частност на системите на МОПТ, с които тези дейности следва да се съобразяват. Регламентираното с тях планиране е два вида:
•	дългосрочно (15-20 годишна валидност на плановете), това са плановете за развитие и изграждане на комуникационно-транспортните системи по ЗУТ (устройствени схеми общи устройствени планове с план-схемите на комуникационно-транспортните системи към тях);
•	краткосрочно (до 5 годишна валидност на плановете) по ЗАП, ЗДП и ЗУТ. Това са транспортните схеми (общински и областни), генералните планове и план-схемите за организация на движението, вкл. на системата на МОПТ.
Законите, обаче, не осигуряват прякото участие в процеса на изработване на плановете за развитие и организация на комуникационно-транспортните системи и в частност на системите на МОПТ на компетентните органи на управление на транспорта и експлоатационните стопански структури, така както подобно участие е вменено като задължение в практиката на развитите страни.
На законово ниво са поставени изисквания за осигуряване на бърз, удо-бен, безопасен и икономичен транспорт на пътници и товари и за достъпност на лица с увреждания, при опазване на околната среда (ЗУТ чл. 75) и за постигане на определено равнище в транспортното об-служване (ЗЖПТ чл. 53). В законите обаче липсват критерии за оценка на удовлетворяването на тези изисквания. Само в наредба № 2 на МРРБ се изисква средната продължителност на ежедневните трудови пътувания в София в една посока за 80 – 90 % да не надвишава 45 минути. (Извън целевите ориентации на законите е въпросът за устойчивостта на транспортните системи.)
Акцентирано е върху връзката между транспортно планиране и устройство на територията, респ. регионално развитие. Изрично са регламентирани и връзките между гарите на външния транспорт – железопътен, автобусен, воден и въздушен – и градските транспортни системи. 
Налице е регламентация на пешеходното и на велосипедното движение, като за второто тя е твърде абстрактна, несъобразена с реалната градоустройствена обстановка в съществуващите градски територии. 
Паркирането е регламентирано основно на подзаконово ниво и предвижда въвеждане в големите градове на системата „Паркирай и пътувай”, съобразена с маршрутите на МОПТ, ограничаване на паркирането по време („синя зона”) и/или за въвеждане на платено паркиране. Нор-мативната уредба е твърде либерална по отношение задълженията на обектите, привличащи масови посетители, да осигуряват необходимите места за паркиране в имотите си. 
Нормативните документи, въпреки че принадлежат на различни правни сфери, са взаимно обвързани и не са установени противоречиви регламентации по един и същ проблем. Наличието на единични недостатъци от техническо естество не влияе отрицателно на прила-гането им.
Като цяло нормативната уредба по планирането и програмирането може да се оцени като актуална, както от гледна точка на приоритетите, включени в стратегията за развитие на националната транспортна система, която обхваща и обществения транспорт на урбанизираните територии, така и от гледна точка на международната практика. 
(Необходимостта от нормативно осигуряване предимство на обществения транспорт в движението се третира по-долу в отделна точка.)
Информационното осигуряване на планирането и програмирането на комуникационно-транспортните системи и в частност на системите за МОПТ, като част от устройственото планиране, е уредено в чл. 115 на ЗУТ и в наредба № 8 за обема и съдържанието на устройствените схеми и планове. Съдържателният анализ на разпоредбите обаче, свързан с нормирането в Закона за статистиката, Закона за класифицираната информация и редица други закони, както и с практиката обработката на статистическата информация да се извършва на все по-високо териториално ниво (на практика тя вече не обслужва общинското ниво, а още по-малко отделното населено място), води до извода, че информационното осигуряване на планирането и програмирането е само привидно нормативно уредено. Всъщност това е една от най-слабите страни на нормативната му регламентация и ще бъде и една много се-риозна пречка за изпълнение на новите изисквания към планирането, произтичащи от прилагането на принципите на Европейския съюз.  
Нормативната уредба предвижда обществено обсъждане и съгласуване със заинтересованите страни на устройствените и комуникационно-транспортните планове преди одобряването им от съответния компетентен орган. Така предвиденото в обществено обсъждане има, обаче, формален характер и не осигурява истинско участие на гражданите, което е текуща практика в устройственото планиране  на западните страни. Формалният характер се дължи на изключването от обсъждане на заданията за изработване на схемите и плановете, отсъствието на регламентирана цялостна социална технология, гарантираща активно и компетентно участие на населението, липсата на ясни правни последствия от общественото обсъждане, освен задълже-нието воденият протокол да бъде предоставен на експертния съвет.
Някои аспекти на управлението на превозния процес на МОПТ в реално време, свързани с поведението на участниците в движението, произлизащи от отговорността на масовия превоз на пътници и от движението на релсови превозни средства и в частност за безопасно поведение са регламентирани в Закона за движението по пътищата. Отнасят се до регулиране движението със светофарни уредби от редовните линии за обществен превоз на пътници, поведението на спирките на превозните средства на МОПТ, поведението на пешеходна пътека, изисквания към техническото състояние на возилата, предимство при маневриране на колите на обществения транспорт.
Въпреки, че Законът за движението по пътищата и Правилникът за приложението му създават добри предпоставки за управлението на превозния процес на МОПТ в реално време, нормативните регламентации биха спечелили ако се допълнят с правила за поведението на водачите и пътниците на метрото, поведението при извънредна ситуация, например при повреда и се внесе необходимата допълнителна яснота за предимството на обществения транспорт на пешеходна пътека.  
В нито един от текстовете на анализираните закони не е заложено преимуществено развитите на системите на обществения транспорт за превоз на пътници, а предимство на обществения транспорт в движението по улиците при конкретни случаи е дадено единствено в Закона за движението по пътищата.  
На подзаконово ниво Правилникът за прилагането на ЗДП съдържа разпоредби за освобождаването на трасетата, обособени за движението с предимство на МОПТ, както и предимството на релсовите превозни средства на кръстовище.
Наредба 2 на МРРБ за планиране и проектиране на комуникационно-транспортните системи на урбанизираните територии изисква при плани-рането им да се осигурява предимство на развитието на обществения транспорт за превоз на пътници. Това изискване е конкретизирано с допълнителни регламентации. Едновременно с това  редица разпоредби на наредбата не позволяват да се осигури предимство на МОПТ в движе-нието. Те са свързани с допускането му само по определени класове улици, строги условия за обособяване на „бус-ленти”, отсъствието на улици, резервирани единствено за нуждите на обществения транспорт и някои други. Разпоредбите на наредбата не съдържат никакви ограничения, свързани с достъпа до централните градски части на леки автомобили, респ. за паркиране. Тези и някои други разпоредби на наредбата следва да бъдат ревизирани, за да се премахнат нормативните препятствия за преимуществено развитите и предимство в движението на МОПТ.
Нормативната уредба не подхожда комплексно към планирането на градските и крайградските системи за МОПТ. В наредба № 2 за планирането и проектирането на комуникационно-транспортните системи на урбанизираните територии се борави с категорията „комплексна транс-портна система”, но тя не е дефинирана нито в основния текст, нито в до-пълнителните разпоредби. Наличието в ЗУТ и наредба  № 2 на изисква-ния за непосредствена връзка на железопътните гари (и автогарите) с мрежата на МОПТ създава потенциална възможност за транспортно обслужване в синхрон на град и крайградска зона, при наличието на редовни крайградски железопътни линии. Но от друга страна същата наредба не третира този проблем експлицитно, а забраната за провеждане на нови трасета на железопътния транспорт през жилищни територии, би могла да бъде неприемливо ограничение за изграждане на интегрирана система на обществен транспорт в много големите градове, респ. в София.
На законово ниво, в нито един от текстовете на анализираните закони не е третиран въпросът за взаимодействието на бъдещите общоевропейски транспортни коридори през територията на страната, с местните комуникационно-транспортни системи, вкл. системите за МОПТ. Само в наредба № 8 за обема и съдържанието на устройствените схеми и планове член 3 изисква устройствените схеми да осигуряват обвързването на националните инфраструктурни коридори с европейските. 
Тази празнота на националната нормативна уредба рискува да завари страната ни неподготвена за обвързване на местните транспортни системи, включително тези на МОПТ, с транспортните елементи на европейските коридори, както и за използване на средства от европей-ските фондове, евентуално предназначени за финансиране на тези връзки.
Финансовата и икономическа нормативна рамка на подзаконово равнище, която засяга конкретните проблеми на обществения транспорт в столицата, бе разгледана едновременно с проблемите на ценообразуването и тарифната политика в настоящата глава. Що се отнася до законовите нормативни актове, може да се каже, че те обхващат доста по-широк периметър от дейности в други сфери 
### 1.2.5.2. Нормативни условия за увеличаване дела на частната инициатива
Анализирани са Законът за автомобилните превози и свързаните с прилагането му наредби №№ 2 и 33 на министерството на транспорта и съобщенията. Третирани са проблемите на отношения държавното и общинското управление и частните превозвачи, както и изисквания към физическата градска среда за развитието на МОПТ и за проучване на по-требителското търсене.
Функциите на държавата като регулаторен орган се оценяват за оптимално определени. Нормативните документи регламентират ясно условията и изискванията спрямо превозвачите и превозните средства и начините за възлагане на обществени превози с автобуси и леки автомобили, като всички превозвачи се третират равнопоставено като търговци. Определено влошаване в това отношение биха могли да предизвикат въведените наскоро изисквания за възрастта на автобусите, тъй като за частните превозвачи ще бъде по-трудно  да обновяват авто-парка си отколкото за общинските фирми. Сравнително кратките срокове на валидност на договорите за обществените превози не стимулират частните фирми да развиват собствена гаражна и сервизна база. От друга страна, като недостатък на нормативната уредба се смята пренебрегването на наличието на собствени гаражи и сервизна база като необходимо условие или поне предимство при определяне на превозвачите. Тази празнота би могла да се компенсира на нивото на конкурсните условия, които формулират общините.
Още в две направления би могло да се търси усъвършенстването на нормативната уредба. Първото е въвеждането на правило,  според което двукратното (трикратното)  последователно спечелване на конкурси, съчетано с изграждането (развитието) на собствена гаражна и сервизна база от превозвача, да стане основание за преминаване към дългосрочен – поне десетгодишен, договор. Второто е да се изравнят изискванията към превозвачите, осъществяващи различни по вид превози на пътници, като те се завишат за таксиметровите превози по отношение на предпътния контрол.
Отношенията на превозвачите с общината са регламентирани в договорите за превоз. Това обаче са отношения на възложител и изпълнител, а не на публично-частно партньорство в смисъла, който се влага в това понятие. Случаите на инвестиции от страна на превозвачите в инфраструктура и други обществени мероприятия не се обличат в официална форма. 
Нормативната регламентация на транспортни схеми облекчава възлагането на обществени превози на пътници, но механизмът за промяната им е много тромав. Това препятства своевременното и пълноценното им адаптиране към промените в потребностите, които възникват през договорния период и изискват, било промяна на съществуващи линии, било за разкриване на нови или удължаване на съществуващи. С положителен ефект би било нормативното регламентиране на подходящи форми на дебат между заинтересованите страни за оптимизиране на работното време с оглед по-доброто транспортно обслужване на работещите.
Темата за изисквания към физическата градска среда за развитие на МОПТ  не присъства в нормативни документи, анализирани в рамките на настоящия раздел.  Същото важи и по отношение на изискванията и начините за проучване на потребителското търсене.
## 1.2.6. Състояние на планирането на Столичната транспортна система
Проучването установи, че доизграждането (развитието) и управлението на столичната транспортна система и в частност на системата на МОПТ, за разлика от практиката на всички европейски страни, не се основава на стратегически и оперативни планови документи. Изключение прави само изграждането на метрополитена, което почива на утвърдена по съответ-ния ред обща схема, очертала и последователността на реализиране на отделните радиуси и диаметри.
И ако развитието на транспортните системи на западноевропейските градове се осъществява въз основа на генерални транспортни планове още от 50-те години на миналия век, и бивши социалистически столици като Будапеща и Букурещ днес се стремят да решават транспортните си проблеми, опирайки се на стратегически планови документи, то София не разполага нито със стратегия за развитие на  транспортната си система, нито с генерален план за организация на движението, който освен от националната нормативна система е задължение и по силата на собствена наредба на Столичния общински съвет от 19.05.2005 г. Нейният чл. 4, ал.1 изисква да се изготви Генерален план за организация на движението (ГПОД) със срок на действие от 5 години, който обхваща всички комуникационно-транспортни площи, обслужващи движението на пътните превозни средства, маршрутите на превозните средства по редовните и допълнителните линии за обществен превоз на пътници, пешеходното и велосипедното движение и паркирането. Приносът на този вид планов документ за оптималното функциониране на градското движе-ние в реални условия, при съществуваща улична мрежа като система е незаменим. При липсата му, проблемите се разработват и решават “на парче” без гаранция за постигане на преследваната цел, а често стават и източник на негативи последствия с по-голям мащаб и териториален обхват. 
През 2004 год. Столичната компания за градски транспорт е разработила Програма за развитие за периода 2004 - 2007 г., но проверката на решенията на СОС за периода 09.09.2004 – 24.11.2005 не установи такъв документ да е бил приет.
Ролята на стратегически документ за развитие и изграждане на транспортната инфраструктура на  столицата би могъл да изпълнява в определена степен, и то главно в пространствено-времеви аспект, Общият устройствен план на Столичната община, респективно съдържа-щата се в него план-схема на комуникационно-транспортната система. Към днешна дата той, обаче е още само проект, а действащият план от 1961 год. не притежава необходимите за това качества. 
Едновременно с това проектът на нов ОУП на общината, наред с безспортните си положителни качества, изявява и редица несъвършенства, пряко свързани с развитието и функционирането на комуникационно-транспортната система на града и региона му.
### 1.2.6.1. Общият устройствен план на Столичната община и дългосрочната общинска транспортна политика 
Проектът на общия устройствен план на София, внесен за одобрение в Народното събрание е анализиран в частта му, отнасяща се до заложената в него дългосрочна транспортна политика и обвързаността й с дългосрочното урбанистично развитие. 
Градоустройствената концепция на плана
В териториалния обхват на плана е включена територията на столичната община, в която се разграничават компактен град и околоградски район, както и така наречената „зона на активно влияние”, покриваща няколко общини от софийска област. Т.е. от регионална гледна точка е обхваната една неголяма територия. Графичните материали на плана показват, че определени теми са третирани и в обхвата на Пернишка и Софийска об-ласти, но по отношение на тях не са представени количествени параметри и не е изяснен характерът на връзките им с града. Това означава, че само е заявен, но фактически не е приложен задължителния за европейската практика регионален подход. 
Демографската прогноза, на която се основава планът, предвижда до 2020 година населението да нарасне с 5 % в компактния град, с 92 % в околоградския район и с 41 % в зоната на активно влияние. Преимущественото нарастване на населението в извънградските тери-тории отговаря на световните тенденции и е от съществено значение за обема и начина на осъществяване на пътуванията от и към града.
Нарастването на заетостта основно в третичния сектор, което също съответства на световните тенденции, предопределя по-нататъшно съсредоточаване на работни места в компактния град и центровата му система и известно „размиване” на върховите натоварвания, обуславяни в миналото от масирани работнически пътувания към и от производствените зони.
Перспективното териториално разпределение на обитаването и на съсредоточията на работни места и услуги – най-съществените фактори за формирането на пътнико-потоците, е производно на общата устройствена концепция на плана. Тя цели постигането на баланс в развитието на комплексно урбанизираната територия на град София и нейния крайградски район и насочва перспективното развитие по пет оси, три зони и няколко контури на развитие, които в повечето случаи представляват естествено продължение на исторически формиралите се тенденции и в този смисъл са вярно определени като направления. 
В съответствие с тази концепция, в компактния град обитаването ще продължава да се насочва предимно към южните му територии. Извън него, въпреки заявеното в текстовете концентриране на обитаването в компактни форми по осите и центровете на развитие, специализираната схема показва чувствително нарастване на териториите на почти всички населени места. Това  заедно с предвиденото развитие на висококатегорийно обитаване в природна среда очертава един модел на по-скоро дисперсно обитаване, който предполага  придвижването към София да се осъществява преимуществено с леки коли. 
За териториалното развитие на производствените и останалите съсредоточия на работни места и услуги е характерно намаляването на дела на чисто производствените дейности, дисперсно разсредоточаване на обектите на труда по цялата територия на града и формирането на качествено нови зони и съсредоточия на работни места в околоградския район и зоната на активно влияние с много добра транспортната достъпност. Най-значимите от тях са стопанската зона около новото летище, югоизточният и северозападният транспортно-складови комплекси, високотехнологичните комплекси при с. Лозен и гр. Банкя. 
Предвидената с плана структурната организация на територията включва формирането на шест “автономни макроструктруни единици”, които обхващат цялата територия на общината, а не само на градската. Заложеното затваряне в тях на жизнедейностния цикъл на населението им е благоприятен фактор за редуциране на сумарната транспортна работа на територията на общината.
Йерархичната структура на центровата система е идентична с тази, възприета с предходните разработки от края на 60-те години – главен, вторични и специализирани центрове. Въведени са и комплексни градски центрове от трето ниво, но в съкратения доклад не е изяснено функционалното им съдържание и контингент от посетители, към който са ориентирани. Неубедителна е мотивировката за разполагане на вторичните градски центрове в пресечните зони на изходящите магистрали с околовръстния път, тъй като ги отдалечава от населението на компактния град в съответната макроструктурна единица, което е многократно по-многобройно от извънградското. Жизнеността им е сериозно застрашена и от липсата на пряк достъп до тях от линиите на метрополитена. 
Развитие на комуникационно-транспортната система 
Планът отделя необходимото внимание на трасетата на трите бъдещи европейските транспортни коридори №№ 4, 8 и 10 и връзките им с регио-налните и локалните мрежи. Трасетата  им се провеждат  западно, север-но и източно от града  - частично по собствени следи, частично използвайки реконструирани участъци от Околовръстния път. Предвидена е възможност за далекоперспективно провеждане на коридор № 4 отдалечено на запад от София при Сливница и в сянката на ж. п. линията Перник-Волуяк. Реализирани са всички възможности за връзки на коридорите с първостепенната улична мрежа на града.
Планът е разработен при степен на моторизация към 2020 г. от 520 на 1000 жители и участие на 45 % от леките коли в прогнозното разпределение на пътуванията по видове транспорт при сегашни 27 %. Без да се коментира разбирането на авторите на плана, че с такова нарастване се осигурява равнопоставеност на развитие на лекия и обществения транспорт, е полезно да се припомни, че Мюнхен още през 1963 г. си е поставил за цел да достигне през 1990 г. 65 % участие на об-ществения пътнически транспорт в ежедневните пътувания.
Комуникационно-транспортните връзки на града със зоната на активно влияние са неразделна част на транспортната проблематика, третирана в плана. Смята се, че е отчетено и влиянието на връзките с Перник, въпреки че е изключен от териториалния обхват на плана, тъй като са направени кордонни преброявания, въз основа на които перспективното нарастване на движението в югозападно направление е включено при оразмеряването на комуникационните мрежи в тази част на града. 
Планът предвижда пътуванията с обществен транспорт от и към крайградския район и зоната на активно влияние да се извършват основно с автобус, но не предлага  съответно необходимото усъвършенстване на локалната пътна мрежа. За пътуванията по осите на развитие се разчита на крайградския пътнически ж.п. транспорт, без обаче да са представени конкретни разчети.
Комуникационно-транспортната план-схема предлага удвояване на общата дължина на първостепенната улична мрежа на града, както и изграждане на 62 км. скоростни магистрали І клас и на повече от 40 нови пътни възли. Съществени нови моменти в конфигурацията й са тангентите, както и затварянето на четири ринга с непрекъснато движение, формирани от улици ІІ и ІІІа клас. Предвидените мащаби на ново строителство и реконструкция едва ли е възможно да бъдат осигурени ресурсово в следващите 15 години. Това развитие на първостепенната улична мрежа обаче, е благоприятна предпоставка за съответно развитие на мрежите на МОПТ.
Метрополитенът е възприет в плана като основен гръбнак и носител на системата на МОПТ и структурообразуващ фактор по отношение на публичната активност. Предвижда се до 2020 г. да функционират два диаметъра, а след тази година - още един диаметър Княжевско-Ботев-градско шосе и един радиус по бул. „Рожен”. Метросистемата прави основни връзки с ж.п. мрежата при гара Обеля, съчетана с автогара, Централна гара София с автогара и новопредложената ж.п. гара Дружба. 
Трамвайната мрежа получава развитие с нови 24 км. като довозващ транспорт до спирките на метрото, а също и за реализиране на някои по-далечни и по-малко натоварени кореспонденции. Не се установяват проектни предвиждания за подобряване на условията на движение на съществуващите трамвайни маршрути по протежение на бъдещите метролинии, вкл. и на онези, които са предвидени за периода след 2020 година.
Тролейбусният транспорт с нови 53 км. мрежа има също за основна функция тази на довозващ транспорт до метрото като поема и някои далечни кореспонденции, а на автобусния транспорт се възлага основно обслужване на околоградския район.
По отношение на паркирането и гарирането на общоградско ниво се предвижда устройване на буфер-паркинги в близост до крайните станции на метрото, автогари, гари и аерогарата за прехвърляне на пътникопотока върху МОПТ. Предвижда се и устройване на блок-паркинги по периферията на централната градска част също за осигуряване на смесени кореспонденции: лек автомобил – МОПТ. Реализирането на идеята би трябвало да започне с изграждането на буферни паркинги и при сегашните крайни спирки на трамваите, а в бъдеще - и около крайните спирки на метрото, като се търси съчетаване на двете.
Предложената организация на паркирането в централната градска част (ЦГЧ) предвижда устройване на  паркинги за живущите във вътрешнокварталните пространства, платено паркиране по второстепенните улици за работещи и посетители, забрана за използване на гаражите за други дейности, изчистване функцията на ЦГЧ и  изграждане на многоетажни паркинг-гаражи. Конкретизацията на тези принципи се възлага на „Специализирана програма за паркиране в ЦГЧ” като част от етапа за реализация на плана ”спешни действия”. 
Тези предвиждания за ЦГЧ пораждат серия въпроси.  Колко са  реално наличните теренни резерви за паркиране във вътрешнокварталните пространства? Какво е предназначението на многоетажните паркинг-гаражи – за обитателите или за работещи и посетители, като второто би довело до допълнително натоварване на централните територии? На какво правно основание ще се „изчиства функцията на ЦГЧ”? Разработвани ли са финансовите и икономическите аспекти на предлаганата концепция за организиране на паркирането в ЦГЧ?
С плана е заявено развитие на железопътната мрежа, ориентирано приоритетно към обслужване и генериране на градски и крайградски пътнически превози. То се свързва с изграждане на нови пътнически гари Обеля и Дружба и на допълнителни текущи пътища по определени междугария; въвеждане на тактов график по всички ж.п. градски релации и на диаметрални маршрути с тактов график; синхронизиране между ж.п. системата, метрополитена и системата на МОПТ. В доклада няма данни за конкретните крайградски и вътрешноградски маршрути, които ще бъдат осъществявани от ж.п. транспорта.
Изводи и препоръки от прегледа на проекта за Общ устройствен план на Столичната община
Анализът  дава основание да се заключи, че проектът на новия общ устройствен план на Столичната община и план-схемата на комуникационно-транспортната система към него предлагат една ця-лостна далекосрочна (до 2020 г.) политика за урбанистичното развитие и транспортното обслужване на територията в административните граници на общината. Едновременно с това анализът показва, че проектът на плана съдържа някои несъвършенства, които са еднакво съществени, както за урбанистичното развитие на столицата, така и за ефективността на комуникационно-транспортната й система. Те се ситуират на кон-цептуално и на реализаторско ниво.
Първото е отсъствието на последователно проведен регионален подход при разработването на плана, което ще съдейства за по-нататъшната свръхконцентрация на активности и население в София и икономическия и социален упадък на останалите общини от региона. Отстраняването на този недостатък изисква изработването на районна устройствена схема по чл. 101 на ЗУТ в тясно взаимодействие с плановите и програмни докумен-ти на Югозападния район за планиране по Закона за регионалното развитие.
Неравностойното като пълнота и конкретност разработване на територията на столичния град и останалата част от територията на общината е второто несъвършенство на плана. По тази причина не е търсено решение на противоречието между принципа на устройствената концепция за концентриране на урбанизирани структури по петте „оси на развитие”, разчитащи основно на железопътни връзки с града и фактически дисперсното устройване на крайградската територия, както и несъвпадението на железопътните линии със съответните оси на развитие. Това обстоятелство и отсъствието на конкретна разработка за усъвършенстване на локалната пътна мрежа не позволяват усъ-вършенстването на извънградския транспорт да се осъществи въз основа на едно цялостно виждане. Освен това осите на развитие са откъснати от първоетапните диаметри на метрополитена, т.е не би могло да се осъществява непрекъсната връзка с обществен транспорт между градски-те и извънградските участъци на отделните оси на развитие.
Третото несъвършенство се отнася до разполагането на вторичните градски центрове силно ексцентрично по отношение на интензивно усвоените територии на съответните макроструктурни единици и, което е много по-тревожно – липсата на пряка връзка на тези центрове с линиите на метрополитена, както и с някой друг вид релсов (ж.п.) или електро-транспорт (трамвай/тролейбус). Това обрича идеята за създаване на вторични центрове на неуспех, а в случай, че все пак някой вторичен център бъде реализиран, той ще фокусира мощни автомобилни потоци.
Следващото несъвършенство на плана е липсата на разработка на проблематиката за последователността на устройствените мероприятия за реализация на плана. Тази непълнота на разработката е особено съществена, като се има предвид, че се предвижда развитието на града в пет направления, а освен това една много голяма част от територията, усвоена строително през последните 15-20 години, е без необходимата инфраструктурна съоръженост.
Очевидната невъзможност през следващите 15 години да бъде реализирано предвиденото изключително мащабно развитие на уличната мрежа на столичния град крие опасността да компрометира плана като инструмент за управление на нейното развитие. За да не се допусне това, е необходимо заложеното в проекта на плана решение да се приеме за максимално и да се разработят още две решения – минимално и оптимално, с което да се очертае диапазонът на възможното развитие на комуникационно-транспортната система на града в нейната цялост. 
Липсата на очертани приоритетни реализации на комуникационно-транспортната система, както от гледна точка на решаване на най-острите проблеми на моторизираното движение, така и с оглед осигуряване на цялостност на наземните системи на МОПТ, също снижава качествата на плана като инструмент за управление на нейното развитие.
Реализирането на потенциала на общия устройствен план като инструмент за управление на урбанистичното развитие и транспортното обслужване на територията на общината, изисква да се предприемат мерки за преодоляване на описаните недостатъци, било преди окончателното му одобряване, било при последващото му актуализиране в най-близка перспектива. Необходимо е отстраняване на разминаването между разположението на вторичните градски центрове и конфигурацията на основните системи на релсовия пътнически транспорт; доработване на частта, отнасяща се до околоградския район на общината; обвързване с районна устройствена схема на целия софийски регион (поне Софийска и Пернишка области); по-категорично и конкретно извеждане приоритета на развитието на МОПТ, насочен към увеличаване на дела му в общото придвижване на хора на столичната територия и региона вкл. чрез ефективно включване в системата на железопътните превози.
До отстраняването на недостатъците на плана, или ако евентуално не бъдат отстранени, използването на общия устройствен план, респективно на план-схемата на комуникационно-транспортната схема като основа за дългосрочно управление на пътническата превозна дейност на столичната територия, респ. разработването на стратегия и план за действие за развитие на МОПТ, които се предлагат в съответния раздел на доклада, е необходимо да се съобразява с наличието на разкритите недостатъци и те да бъдат неутрализирани по подходящ начин, вкл. с разработването на нови решения, които да се въвеждат с процедура по частични изменения на одобрения план.  
Да се възложи на авторския екип на плана, в рамките на работата по ета-па „Спешни действия”, да аргументира близко- и средносрочните приоритети в развитието на комуникационно-транспортната система и преди всичко на системите за МОПТ (вероятно изграждането на тангентите, като тази по бул. „Тодор Каблешков” и връзките между юго-източната и североизточната макроструктурни единици, затварянето на ринговете), към които в непосредствена перспектива да се насочат усилията с инвестиционен характер.
Да се разработи на професионално ниво система за ефективно участие на населението при вземане на решения в сферата на устройството на територията и обществения транспорт, която да се въведе в действия при съставянето на цялостите етапни планове и провеждането на значими по мащаб устройствени и комуникационни реализации.

 
# 2. ОБЩОВАЛИДНИ ПРОБЛЕМИ, ИЗВЕДЕНИ В МЕЖДУНАРОДНИТЕ ДОКУМЕНТИ, И ПРОЯВЛЕНИЕТО ИМ В СОФИЯ

Представените в редица международни документи оценки за състоянието и проблемите на градското движение, включително на обществения пътнически транспорт в големите градове и трайните тенденции за изострянето им, имат универсален характер и намират своето проявление и в София, а международният опит вещае по-нататъшното им задълбочаване. Систематизирани са в няколко основни направления.
# 2.1. Проблеми на урбанизацията
## 2.1.1. Нарастване на населението в големите центрове на урбанизация – както постоянното население, така и временно пребиваващите. 
Това се отнася и за София, въпреки негативните демографски тенденции в страната. През периода 1998 – 2000 г. столичното население е нараствало средно годишно с по около 11 000 души годишно (около 1%). Проектът на Общия устройствен план (ОУП) на София предвижда населението да нарасне до 2020 г. с още 120 до 170 хил. души или общо с още 9 до 14 %. Към същата 2020 г. се очаква броят на “временно пребиваващите” (ежедневни и сезонни трудови мигранти и други посетители) в столицата да възлезе на 150 000 души.  Това означава населението на София да наброява около 1,5 млн. човека. 
Към нарастващото население следва да се прибави и ръстът на моторизацията. Според официалната статистика, темповете на нейното нарастване в София са най-високите в страната (457/1000 през 2004 г.). В ОУП е заложено към 2020 г. тя да достигне  520/1000, но, както е посочено  и по-горе, тази стойност вероятно ще бъде достигната по-рано. 
## 2.1.2. Териториално разрастване на градовете и намаляване на гъстотата на обитаване.
Тази тенденция се наблюдава и в София. Проектът за ОУП предвижда урбанизираните територии за жилищни зони и обществено обслужване  в Столичната община се увеличават с 3,0% спрямо съществуващите, като в компактния град това увеличение е с 3000 ха, а в околоградския район – с още 1000 ха. В резултат на това средната гъстота на обитаване ще намалее от 88 жители/хектар на 84,5 жители/хектар).
Световната практика показва, че екстензивното развитие, т.е. удължаването на разстоянията на ежедневните пътувания, провокират по-честта употреба на личен транспорт, особено при липса на алтернатива – добре организиран, удобен и бърз МОПТ. Тази перспектива в развитието е отчетена и в Стратегията за развитие на националната транспортна система на Република България до 2015 г. Изразена е тревога от “нарастване ползването на леки автомобили, намаляване търсенето на градски и крайградски обществен транспорт, снижаване стандарта на предлаганите пътничeски пътувания, повишаване необходимостта от държавни/общински субсидии, задръствания и вредни екологични въздействия”.
# 2.2. Неблагоприятни последствия, предизвикани от пренатовареното градско движение 
Международните документи сочат, че проблемът с пренатовареното автомобилно движение и уличните задръствания е сред първостепенните в големите градове. Това в пълна степен се отнася за София, за което свидетелства постоянното присъствие на тази тема в медийното пространство през последните години. Проблемите, предизвикани от пренатовареното градско движение, са многообразни, но всички те по различни начини въздействат негативно върху нормалното протичане на жизнедейностите и показват постоянно нарастващата цена, която обществото плаща за удобството в града да се ползва (неограничено) леката кола. Основните международно признати проблеми са шест.
## 2.2.1.  Парични загуби, предизвикани от пренатоварването на трафика
Заради него всеки ден се губят много часове “продуктивно” време. Търго-вията губи от закъснели и оскъпени доставки. Общественият транспорт и пътниците губят от намалената скорост на обслужване и нарушаването на графика. Спрелите или почти спрели с работещи двигатели автомобили изразходват напразно ценни и скъпи горива. Задръстванията, които вече не са ограничени само в пиковите часове практически затрудняват предварителното планиране и организация на всяка дейност. 
Установено е, че развитите (европейски) страни търпят ежегодни загуби от  пренатоварения трафик в размер на 500 млрд. евро, като за Лондон те са  над 5,8 млрд. евро, за Париж – 6 млрд. и за Стокхолм – около 1 млрд. Подобни изчисления за София не са правени, но вероятно също са много значителни.  
## 2.2.2. Отнемане на ценна градска площ за осигуряване на движението на автомобилите (и фактическата невъзможност те да бъдат осигурени в желаната степен). 
Изчисленията на експертите са показали, че ако за превозването на 50 000 души с метро е необходим път със ширина от 9 м, то за придвижването им с автобуси условната му ширина нараства на 35 м., а при пътуването им с леки коли - на 175 м. Когато се отчете, освен площта, необходима за предвижване и тази, необходима за паркиране за определено време и двете се агрегират в една мярка “площ х време”, изразена в „кв.м. х час”, се установява, че едно пътуване дом-месторабота с частен автомобил консумира 90 пъти повече площ, отколкото ако е извършено с метро и 20 пъти повече, отколкото ако е извършено с автобус или трамвай.
Очевидно в никой голям град не е възможно изграждане на улична мрежа, която с параметрите си да осигурява максимална бързина и безопасност на предвижване при всякаква степен на моторизация, като това в най-голяма степен  се отнася за исторически формираните и усвоените с капитално застрояване градски територии, какъвто е случаят и на София.  От горното е направен изводът, че решението на проблема с градското предвижване  в общия случай следва да се търси чрез избор на средства и въвеждане на системи, съобразени с  реалните пространствени възможности (площни) и пропускателните способности на същест-вуващата. Дори в един град като Стокхолм, където в периода на 60-те и 70-те години на миналия век е изградена внушителна система от градски магистрали за непрекъснато движение, вкл. под земята, пренатоварването на трафика е все още проблем, на който общинското ръководство продължава да търси ефикасно решение.
## 2.2.3. Неикономично ползване на скъпоценно градско пространство от паркираните коли
Този проблем се проявява особено остро на местата с концентрация на обществени функции и работни места. Площта, необходима за паркирането на една лека кола, е идентична по размери с необходимата на един човек офис-площ, но за разлика от площта, върху която е организирано полагането на труд, площта за паркиране не създава продукт. Проблемът с паркирането, особено в централната градска част и традиционно устроените градски територии, е особено изявен в София (вж. по-горе, 1.2.2.).
## 2.2.4. Разход на енергийни ресурси, свързан с масовото ползване на личен транспорт при ежедневното градско придвижване 
Установено е, че за придвижването на един човек индивидуалният автомобилен транспорт изразходва 3 до 5 пъти повече енергия отколкото средствата на масовия транспорт за един пасажер. Според Агенцията за енергийна ефективност, автомобилният транспорт (всички видове) в България разходва 66% от течните горива, като потреблението нараства поне с 4-5 % годишно.
## 2.2.5. Влошаване качествата на околната среда и условията на живот, за което градското автомобилно движение е основен фактор
Въпреки технологичното развитие, осигурило технически решения за намаляване на емисиите, автомобилното движение все още е най-големият източник на замърсяване в градовете. В Националната стратегия за околната среда с Национален план за действие 2000-2006 на Министерството на околната среда и водите, е констатирано, че транспортният отрасъл заема все по-голямо място в замърсяването на околната среда,  като на първо място това се отнася за големите градове. Данните от мониторинговите станции, разположени в райони с интензивен автомобилен трафик, показват неколкократно по-висока концентрация на вредни вещества, дължащи се на МПС, в сравнение с райони с нормален автомобилен трафик. Конкретно за София е установено, че около пунктовете, следящи замърсяването от автомобилния транспорт, са из-мервани стойности надхвърлящи пределно допустимите концентрации на азотен двуокис, въглероден окис, олово и др. Проблемът, освен здравни, има и финансови измерения за обществото като цяло: в развитите страни за борба със замърсяването се изразходват между 1  и 2 % от брутния вътрешен продукт.
Не по-малко тревожно е „шумовото замърсяване” на средата в големите градове. Световната здравна организация е установила, че повече от 30% от гражданите в Европа са подложени на нива на шум, които пречат на съня и 5-15% от всички граждани страдат от сериозни, трайни нарушения в нормалния сън, причинени от наднормен шум. Нашата Национална стратегия за околната среда също потвърждава тази констатация. Известните технически средства за ограничаване на неблагоприятния автомобилен шум (различни екраниращи съоръжения и/или богато улично озеленяване) са трудно приложими в изградените градски части и особено – в историческия център.
Към аспектите на неблагоприятното въздействие върху общественото здраве от предимственото ползване на личните автомобили при движението на градовете следва да се добавят и доказаните негативни въздействия върху психичното състояние на градските жители, предизвикани при пешеходно движение по улици с интензивен трафик, стреса при пресичане и пр.
## 2.2.6. Увеличаване на автотранспортните произшествия и броя назагиналите, свързани с натоварения автомобилен трафик в градовете 
Потвърждение за валидността на този проблем и за София са данните на Пътна полиция. Ако през 1992 г. пътно-транспортните произшествия  (ПТП) в София са 13 647, то през 2003 г. те са вече 27 450 (нараснали са със 100 %!). През 2004 г.  достигат 31515 (ръст спрямо предходната година от  14,8 %) със 104 загинали и 2081 ранени. Най-голям брой тежки произшествия стават по главните градски булеварди с най-интензивно движение. Първенството в това отношение се пада на  бул. „Цариградско шосе" и Околовръстното шосе. 
Световните проучвания говорят, че в градовете с добре организиран обществен транспорт броят на загиналите е приблизително два пъти по-малък в сравнение с този в градовете, в които почти всички пътувания се извършват с леки автомобили. Статистиката на убити и тежко ранени при пътни инциденти с обществен транспорт сочи стойности 10-20 пъти по малки в сравнение с тези при инцидентите с леки автомобили (сравнението е на база пътници умножено по изминати километри). Достъпната официална информация от Направление “Пътна полиция” на СДВР не съдържа подобен статистически разрез за страната и за София.
# 2.3. Обществено мнение и съобразяването му от вземащите (политически) решения 
Участието на обществото във всички процеси протичащи в системата на транспорта,  както при вземането на решения, така и при последващия контрол на изпълнението им, трябва да стане задължителна и ежедневна дейност. Трите направления, посочени по-долу, могат да доведат до въвличане на потребителите в процесите протичащи в системата на градския транспорт. Те биха допринесли за повишаване ефективността на работа и до постигане на по-голямо удовлетворение у ползващите услугите на градския транспорт.
•	Участие на представители на потребителите при вземането на решенията свързани с ползваната услуга.  Провеждане на по-чести анкети сред ползващите услугата. Това е начин за съобразяване на решения и политики адекватни на желанията на потребителите.
•	Възможност за директна комуникация на хората, ползващи услугата с хора от системата посредством Интернет. Организиране на форуми и пощенска кутия за потребителски мнения. Съчетаването на подобна мярка с наличието на представители на потребителите в управителните органи може да гарантира по-задълбочено разглеждане и обсъждане на разумните препоръки и забележки отправени от потребителите. Те могат да бъдат обсъждани и евентуално приемани и прилагани. Може да се въведе индикация за настоящия статус на потребителските мнения и забележки, което от своя страна ще даде възможност за проследяване на прогреса на дадено предложение. Като илюстрация на обществената активност и интерес към дейността на СКГТ могат да се видят и данни от статистиката на форума на СКГТ в Интернет: за периода 03.06. 2004 – 19.01.2006, 655 от общо 960 участника са изказали 17028 мнения по общо 1478 теми, от които 86 са определени като активни. Това отново е свързано с удовлетворението на потребителите.
•	Прозрачност на финансово-счетоводните процеси в системата. като информацията бъде публично достъпна за всички – посредством публикуването на отчети и друга информация свързана с изразходването на средствата в рамките на системата. Подобен род информация трябва да бъде публикувана на интернет страницата на СКГТ. Това ще даде възможност за контрол на обществеността над процесите в системата.
Това, разбира се, не изчерпва необходимите форми, както  и целите на контакта с обществеността – страницата в Интернет може да се определи като една пасивна форма на проучване на общественото мнение и потребности, която да допълва другите активни начини за участие на обществото и съобразяване с неговото мнение при вземането на решения.





 
# 3. ПРИОРИТЕТИ И ПРЕПОРЪЧИТЕЛНИ МЕРКИ ЗА СЪВРЕМЕННО УПРАВЛЕНИЕ И РАЗВИТИЕ НА СИСТЕМАТА НА МОПТ И СЪЗДАВАНЕ НА УСЛОВИЯ ЗА ЕФЕКТИВНОТО Й ФУНКЦИОНИРАНЕ НА ТЕРИТОРИЯТА НА СТОЛИЧНАТА ОБЩИНА
В един от основните документи на Съвета на Европа, свързан с градското развитие и наречен Европейска градска харта (от 1992 г.) се посочва широкият набор от вредни въздействия и ефекти върху околната средата, качеството на живот и здравето на градските обитатели и се заявява, че “бавно, но сигурно автомобилите убиват градовете”. Като приоритет на политиката се извежда ограничаване ползването на личните автомобили и осигуряване на предимство в развитието на обществения масов транспорт, наред с условия за алтернативните форми на предвижване (велосипеди, пешеходство).
В документа “Към устойчив градски транспорт” на Международната асоциация за градски транспорт (МАГТ), основан на постановките на Стратегията за икономическо и социално обновление на Европа (документ на Европейската комисия, представен на Извънредния европейски съвет от Лисабон - 2000 г., известен като “Лисабонската стратегия”), е аргументирана позицията, че “общественият транспорт има ключово значение за решаване на градските проблеми в Европейската съюз. Той представлява най-сигурното средство за наземен транспорт, консумира по-малко енергия, ползва по-малко място на пътя и уврежда в най-малка степен градската среда. Вече има прецеденти на преминаване от личен към обществен транспорт. Това не означава ограничаване или намаляване на собствените автомобили, а преобладаващо ползване на обществен транспорт в урбанизираните територии, постигнато чрез комбинация от “стимулиращи” и “подпомагащи” стратегии.” 
В документа са формулирани принципни препоръки за мерки и действия с политически, икономически характер и за запознаване на обществеността. Те представляват база на представените по-долу приоритети и препоръчителни мерки  за София. При тяхното извеждане са взети предвид успешни чуждестранни практики, впрочем подход, изрично препоръчан в самата Лисабонска стратегия. 
# 3.1. Общополитически приоритети
Препоръките с общополитически характер към държавните и към местните власти, залегнали в документа на МАГТ, са:
•	Изготвяне, одобряване и прилагане на планове (стратегии) за устойчив градски транспорт с приоритет на мерките, насочени към подпомагане преминаването от личен към обществен транспорт.
•	Поставяне на целите на преминаването от личен към обществен транспорт
•	Извеждане на преден план на преимуществата на обществения транспорт 
•	Осигуряване съгласуваност между органите на управление – държавни и местни, по въпросите, засягащи обществения транспорт
•	Публично-частно партньорство.
•	Установяване на качествено партньорство между операторите в обществения транспорт (превозвачите) и неправителствените организации.
•	Подобряване инфраструктурата на обществения транспорт, в т.ч.:
- за осигуряване на предимство в движението за МОПТ;
- въвеждане (разширяване) на пешеходните зони с достъп само на обществен транспорт;
- въвеждане ограничения за паркирането на частни автомобили;
- осигуряване на места за прилагане на системата “паркирай и пътувай” .
•	Подобряване условията за лична безопасност и сигурност на спирките, гарите, другите съоръжения и в превозните средства на обществения транспорт
Въпреки установената зависимост, че териториалното разширение на градовете води до по-големи разходи за пътнически транспорт и увеличаване ползването на частни автомобили, може да се счита, че в обозримо бъдеще разрастването на София, както териториално, така и като брой на населението, не може да бъде спряно – то ще продължи. Активното развитие на стопанския и социален живот, активизира процеса на урбанизация и съответно увеличава броя и вида на пътуванията в крайградските територии. Ще се развиват и нови територии за обитаване, с качества, по-привлекателни от тези в компактния град. Ще се увеличава интензивността на външните посещения в Столицата – от други части на страната, както и от чужбина. 
Едновременно с това, като индикатор за модерно и далновидно управление на урбанистичните процеси и градските функции, все повече ще се утвърждава изграждането и опазването на здравословна, безопасна и естетична жизнена среда, осигуряваща безпрепятствена и пълноценна реализация на жизнедейностите  за цялата общност.  
Както беше очертано в аналитичната част, понастоящем градското движение в София е в конфликт,  както с икономическите интереси на столичани, така и с потребността им от живот в здравословна и безопасна среда. Нещо повече – нарастването на моторизацията ще продължава, като логично при по-висока моторизация относителният дял на използваемост на автомобилите да се увеличава. Този фактор трудно се поддава на влияние. Личният лек автомобил осигурява подвижност и качество на живота, които засега са възможно най-високите в културата на цивилизования свят. Обществото не се отказва от него, въпреки че е наясно, че изгарянето на въглеводородни горива унищожава планетата.   
Състоянието на МОПТ в Столицата,  като система, осигуряваща предвижването на голяма част от гражданите, и като алтернатива на нарастващото ползване на личен транспорт,  не допринася за разрешаване на нито един от аспектите на конфликта.
В смисъла на горното, съвременното развитие на системите на МОПТ в София и създаване на условия за тяхното ефективно функциониране следва да се приеме като приоритет в управленската политика, както на общинско, така и на държавно ниво. Заявеният в Стратегията за развитие на националната транспортна система на Република България до 2015 г. дългосрочен ангажимент на държавата за осигуряване на задължителните обществени транспортни услуги в градските и крайградските пътнически превози трябва да бъде изпълнен. 
Можем да направим извод, че първостепенна задача на общинската управа е изготвянето и одобряването на стратегически документ, окомплектован с необходимите проучвания и планови разработки, очертаващ насоките и приоритетите в развитието на обществения транспорт в София, с които ще бъде осигурено постигането на целите. Документът следва да:
•	специфицира държавното участие, съгласно принципите, залегнали в държавната стратегия за сектора, като последващите политически и практически действия следва да осигурят и реализират това участие;
•	определи общински политики, обхващащи конкретни мерки и действия, по всички аспекти на разглежданата проблематика;
•	установи система за реализация на тези политики – общински и държавни, в т.ч. партньорство, последователност, мониторинг и т.н.
По-долу е очертан по-подробно предметният обхват и са представени възможни и препоръчителни действия, основани на международните документи и чуждестранния опит, както и на успешни реализации в националната практика.
# 3.2. Възможни препоръчителни действия за повишаване ефективността,  качеството на транспортната услуга и привлекателността на МОПТ
За да бъде МОПТ предпочитано средство за градско и крайградско предвижване, той трябва да бъде:
•	надежден, като гарантира превоза между две точки в предварително обявен час и за определено време, т. е. да спазва разписания, осигуряващи оптимална честота на следване и синхронизация между отделните линии и отделните видове;
•	бърз, като постига средна скорост на движение равна и по-висока от тази на частния автомобилен превоз;
•	удобен, като покрие цялата територия с маршрути, обслужени от съответните видове с транспорт с подходяща превозна способност (капацитет), и спирки с оптимален радиус на обслужване и условия за удобно прехвърляне между отделните видове/линии, както и с информация в реално време, достатъчна за най-рационално организиране на всяко пътуване;
•	финансово изгоден, чрез справедливо таксуване на реално предоставената транспортна услуга, независимо от вида транспорт и превозвача;
•	леснодостъпен, чрез осигуряване на подвижен състав и спирки, достъпни за всички потенциални ползватели, в т.ч. хора във всички възрасти, хора с физически увреждания и пр.;
•	осигуряващ удобство и сигурност при пътуване, т.е ползващ подвижен състав в добро техническо състояние, съобразен с елементарните изисквания за хигиена, естетика на салона за пътници и за защита от неблагоприятните климатични условия, с квалифицирани водачи;
•	екологосъобразен и енергоспестяващ,.
Едно от основните вътрешни за системата условия за поддържане и развитие на МОПТ съобразно посочените критерии, е постигането на оптимални икономически параметри на неговото функциониране.
В следващите точки са посочени някои възможни препоръчителни действия за повишаване ефективността,  качеството на транспортната услуга и привлекателността на МОПТ, базирани на анализите на състоянието, социологическите проучвания и чуждестранния опит.
## 3.2.1. Усъвършенстване на управлението  и икономическата ефективност на системата
От гледна точка на финансовите разходи за пътнически транспорт, компактността на града е по-благоприятна от териториалното “разтягане”. Цената на пътуванията е ниска, когато общественият транспорт е доминиращия вид транспорт в градовете с високи и средна гъстота.
Една разработка (автори: UITP and Murdoch University (Aus.), наречена База от данни за устойчив градски транспорт през новото хилядолетие (“The Millennium Cities Database for Sustainable Transport”), показва, че стойността на пътническия транспорт за общността , като процент от БВП, е толкова по-ниска, колкото гъстотата е по-висока.  Причината е, че в градските територии с по-голяма гъстота, най-висок е делът на пътуванията, направени с обществен транспорт. 
В случая, обаче, интересът на най-евтиния транспорт, не съвпада с най-благоприятната от екологическа гледна точка среда за обитаване. Тези два обществени интереса следва да се балансират, като се търси оптимизиране на ползата за обществото. Икономическа ефективност може да бъде търсена в централните градски части, където гъстотата и натовареността на пътническите потоци е най-голяма, но същевременно с това да се осигури и надежден транспорт до крайградските територии, което ще стимулира по-равномерното разпределение на населението и ще подобри тяхната мобилност. 
Отчитайки, моментните социално-икономически реалности в България, необходимостта от на МОПТ в крайградските територии следва да се аргументира не само като алтернатива на личния транспорт, но и като потребност за обслужване на голяма част от завареното население с по-скромни финансови възможности, които не разполагат с личен автомобил. В подкрепа на това са и данните от проведеното допитване - 53 на сто отговарят, че тяхното домакинство не разполага с автомобил, а 54 на сто от отговорилите нямат шофьорска книжка.
Пример за ефективна координация между градския транспорт и транспорта, обслужващ крайградските райони е Транспортното сдружение  Рейн-Рур. То обединява 27 превозвача от Рурската област в Германия, които обслужват територия от 5000 кв.км със 7,4 милиона жители. Единната мрежа на участниците в сдружението обхваща 12000 км маршрутна мрежа с 10000 спирки, 700 линии и над 1 милиард пътници годишно.
В сдружението членуват и германските железници, общински, околийски и провинциални структури. Също и федералното правителство е финансово ангажирано чрез бюджета на провинцията Северен Рейн-Вестфалия. Политическата цел на сдружението е да се създаде привлекателна алтернатива на автомобилния транспорт, при това с високо качество на обслужването и на приемливи цени.
Главната задача на сдружението е да се поддържат на територията на Рурската агломерация единни цени, съгласувани разписания и единна система за информация на пътниците. Разписанията се оптимизират непрекъснато в зависимост от транспортните натоварвания. Последните са критерий за разпределение между превозвачите на субсидиите – държавни, провинциални и общински. Административният апарат на сдружението  се занимава с въпросите на:
•	търсенето и предлагането, проучвания на транспортните потоци, планирането, маршрутните мрежи, разписанията;
•	маркетинга, тарифи продажба на транспортните услуги;
•	експлоатация, статистика, администрация.
Понастоящем в Будапеща е основана Транспортна асоциация на Будапеща (Budapest Transport Association), за  съгласуване и синхронизиране дейностите на общинската транспортна компания, държавното железопътно управление и националните автобусни линии (Volan companies), с цел предоставяне на интегрирана транспортна услуга за живеещите в крайградските райони на Будапеща, на които се налага смяна на няколко вида транспорт.
Подобен вид сдружение може да бъде ефикасен инструмент за взаимодействието на многобройни самостоятелни и частни превозвачи с териториалните органи на управление и с обществеността. То не е ръководител, а по-скоро посредник, който обслужва тези структури за постигане на максимален обществен ефект. Частните превозвачи в крайградските райони също биха имали интерес от подобна координация. Това ще им помогне да оптимизират разходите си, тъй като ще направи много по-предвидим интензитетът на пътникопотока.
### 3.2.1.1. Контрол на качеството на работешите в системата и мотивация.
Извършваната дейност в рамките на транспортните услуги може да бъде измервана чрез различни по вид показатели. Въвеждането на планиране и последващ контрол в изпълнението на плановете ще допринесе за повишаване качеството и резултатите на работа. Анализът на постигнатите резултати в сравнение с предварително заложените ще даде възможност за намиране на “тесните” места в работата и прилагане на адекватни мерки за тяхното избягване. Резултатността може да бъде обвързана с определени финансови стимули, което да подейства на мотивацията на работещите. Въвеждането на системи за контрол на качеството може да съпътства горепосочените процеси. 
### 3.2.1.2. Поетапно концесиониране на определени линии. 
Един от съществените моменти при отдаването на концесия на линии от градския транспорт е срокът на концесията. Извършването на транспортни услуги в рамките на населено място е свързано със сериозни първоначални инвестиции. Освен това годишната възвращаемост от подобна дейност е сравнително ниска е необходимо значителен срок на концесионните договори. За препоръчване е те да бъдат в рамките на 20-30 години. 

### 3.2.1.3. Промяна в управлението на системата, чрез насочване на повече власт в ръцете на изпълнителните звена и намаляване участието на общината.
 Както стана ясно от направения анализ на разпределенеието на задълженията и отговорностите на управляващите органи, в системата на градския транспорт съществува съсредоточаване на голяма власт в рамките на общината. В същото време звената, пряко участващи в предоставянето на транспортната услуга, са лишени от възможността да решават въпроси, свързани с тяхната основна дейност и интереси. Това може да породи неефектиност, както по отношение на времето необходимо за реакция на управителните органи в определени моменти, така и по отношение на адекватността на решенията. Подобна мярка ще бъде от голямо значение при евентуалното включване на участници различни от СКГТ в една интегрирана система на градски транспорт.
### 3.2.1.4. Промяна на тарифната политика. 
Очевидно е, че настоящата тарифна политика създава неефективност. Заплащаната цена на едно пътуване не е съобразена с количеството услуга, която ползват потребителите. Това означава, че независимо от изминатото разстояние, всеки потребител заплаща еднакво. Съществуват тарифни политики, които позволяват постигане на по-ефективно таксуване. Конкретното прилагане на някоя от тях изисква по-нататъшно задълбочено проучване с цел да бъде избрана най-подходящата за условията и възможностите в гр. София.
Друг съществен момент, на който трябва да се обърне внимание са субсидиите за определени категории пътници. Както стана видно те представляват значителна сума. Освен това в определени пикови моменти потребителите, които заплащат пълната цена на услугата изпитват дискомфорт, тъй като в превозните средства пътуват и потребители, които заплащат малка част от цената на услугата. Тази неефективност може да бъде частично намалена, като се определят пикови часови зони, в които преференциите да не важат. Това означава, че в тези часови зони ползващите преференциални цени ще трябва да заплащат пълната цена на услугата. 
### 3.2.1.5. Промяна в системата на трансферите. 
До този момент трансферите се извършват на база изминато разстояние. Това не създава условия за стремеж към повишаване на ефективността на предлаганата услуга. В бъдеще трябва да се премине към разпределяне на приходите в системата на база извършена работа – превозен брой пътници. Това ще създаде стимул за предлагащите услугата да привличат повече пътници. Ще бъде намалена и възможността за финансиране на нерентабилни линии.
### 3.2.1.6. Пренасочване на субсидиите от текущи разходи към капиталови разходи.
Текущите разходи трябва да бъдат покривани с текущи приходи. Пренасочването на субсидиите за закупуване на ново оборудване и пътища ще позволи да бъдат намалени оперативните разходи на транспортните оператори.
### 3.2.1.7. Оптимизиране на мрежата и на графика на движение на градския транспорт.
Практическите препоръки обхващат комплексната проблематика на оптимизиране  на маршрутната мрежа и времевите графици, на планировъчните и експлоатационните параметри на отделните превозни системи, на структурирането и перспективното развитие на подвижния състав, на взаимодействието на превозните системи и превозвачите, с оглед усъвършенстване управлението на превозите и на администрирането на системата на софийския градски транспорт.
Изводите и препоръките в тази част от проекта се основават на преброявания на движението, като са анализирани елементи от системата на маршрутите, скоростите на движение,  натоварванията с пътници, ползващи градски транспорт; пиковите часове и броят пътници по време на пиковите часове; различията в броя пътници по време на пикови и не пикови часове; реалната скорост на движение на превозните средства на градския транспорт и реалният им времеви график на движение.
Проведени са преброявания в работни дни, предимно от вторник до четвъртък, в сутрешен върхов час 07,00 до 09,30. Преброявани са приоритетни маршрути и в двете посоки, предимно по едно и също време. Броени са, както следва:
Автобусни линии:
Първо направление: линии, обхващащи кварталите Княжево, Павлово, Красно село, Овча купел 1, 2 и стара част, Славия, Лагера, Хиподрума и други.
Второ направление: линии, обхващащи всички части на Люлин и кварталите в посока център.
Трето направление: линии, обхващащи части на кварталите Слатина-Редута.
Четвърто направление: линии, обхващащи Студентски град и кварталите в посока център.
Пето направление: линии, обхващащи части на кварталите Надежда и Обеля и кварталите в посока център .
Трамвайни линии:
Линиите с нормално междурелсие (широкият трамвай)
Останалите линии – приоритетността е по реда на номерата им
Тролейбусни линии:
Линия № 9
Останалите линии – приоритетността е по реда на номерата им
Преброителите предават сумиран отчет: за качилите се и слезли пътници, натовареността между спирките и времената за движение.В последващата обработка се изчисляват скоростите на движение и плътността на натоварването. Преброяването има за цел установяването на неравномерностите на използването на обществения транспорт. 
Профилните  преброявания установяват неравномерностите за всяка линия, запълнеността на всяка линия, както и отклоненията от интервалите на следване на возилата по всяка линия.
В зависимост от резултатите от преброяването могат да се направят препоръки за системата на маршрутите и разписанията – честоти на следване и пр. експлоатационни параметри.  Това създава възможности за обществено участие в подобряването на системата, за подобряване на обслужването на населението, подобряване на градската (еко)среда, дългосрочно определяне на инвестиционните приоритети, и за подобряване на икономическите параметри на системата.
Основните изводи от проведеното в рамките на настоящия проект пилотно преброяване са:
1. Наблюдава се силно изразена специфика според характера на обслужваните територии. От жилищните комплекти натоварванията са подчертано несиметрични – в сутрешния връх големи натоварвания към центъра и малки към периферията. Има обаче и симетрични маршрути равномерно натоварени в двете посоки.
2. Наблюдава се специфично структуриране на маршрутите в зависимост от тяхното натоварване. Особено успешни се оказват тангенциални маршрути (например автобуси 72, 83, макар и неравномерно натоварени по цялото им протежение).
3. Общата констатация за работата на конкретните маршрутни линии  е, че тя е в значителна степен оптимална. Наблюдават се и известни несъответствия, които биха могли да се коригират в процеса на една бъдеща оптимизация, например:
- трамвайна линия №3, замислена като довзваща до метростанциите, съвсем очевидно не изпълнява такива функции, единствения малко натоварен участък е от Орландовци по ул. Козлодуй;
- автобусна линия 280, макар и с висока честота, е една от най-запълнените;
- автобусна линия 72 е в отделни участъци прекалено запълнена за соло-автобуси;
- автобусна линия 85 е с висока честота на следване, но с ниска запълненост и пр.
4. Независимо от несъответствията, общият извод на базата на усреднената статистика е, че запълнеността е в значителна степен оптимална. Най-много возила са натоварени със запълнени седалки и с правостоящи пътници, но не претъпкани.
5. Констатира се в значителна степен спазване на интервалите на следване.
6. Информацията от преброяванията може да послужи за оптимизация на спирките (премахване на ненатоварените) и особено за анализ на реалните скорости на движение и евентуални оптимизирания на разписанията.
Информационните масиви от преброяванията са база както за частични оптимизации, така и за структурирането на бъдещите обследвания на функционирането на системата на масовия обществен пътнически транспорт на столицата.
В обобщение следва да се отбележи, че практиката на перманентно прилагане на използваната тук методика се оказва много плодоносна, като точността на добитите чрез нея резултати е достатъчно висока – грешката е под 10 на сто. Тук препоръчваме прилагането й като част от постоянния мониторинг, като необходимо условие и надежден инструмент на управлението за ефикасността и ефективността на системите на МОПТ и за доближаване до изискванията на потребителя.
## 3.2.2. Подобряване обслужването чрез оптимално разположение на спирките на МОПТ в селищната структура 
Твърди се, че нито едно жилище в Сингапур не отстои на повече от 200 м. от най-близката спирка. Мрежата на МОПТ в този град, наречена “Октопода”, се счита за най-гъстата на земята, с прогноза в скоро време тя да достигне обслужване на 75 % от градските пътувания . След реформа на системата от спирки на МОПТ в някои градове в Швейцария, в резултат на която средното време за предвижване до най-близката спирка е намалено от 7 на 2 минути, броят на ползващите обществения транспорт нараства средно с около 50 %. В Букурещ, вследствие  преструктурирането на мрежата в периода 1989 – 2003, средното разстояние между трамвайните спирки намалява от 0,528 на 0,520 км, а между автобусните – от 0,635 на 0,529, като едновременно се увеличава и подвижният състав. Тези примери показват, че осигуряването на оптимален радиус на обслужване при структурирането на системата от спирки на МОПТ се доказва като ефикасен инструмент за превръщането му в по-предпочитано средство за градско предвижване. 
За постигане на сходни резултати, в изградените вече територии с проведени релсови мрежи на МОПТ в София би могло да се осъществи сгъстяване на спирките, тъй като към момента се отчита средно разстоя-ние между тях от 690 м. 
За по-добро обслужване на територията с автобусен транспорт чрез намаляване радиусите на обслужване са препоръчителни следните възможни мерки, прилагани съобразно конкретните условия и потребности: 
•	намаляване разстоянията между спирките;
•	сгъстяване на маршрутната мрежа;
•	оптимизиране на маршрутите.

Решаването на тези задачи изисква специализирано проучване  и диалог между потребители, проектанти и превозвачи. Преди всичко трябва да се има предвид неизбежното понижаване на средната скорост,  като ефект от намаляване разстоянията между спирките.   Поради това оптимизацията следва да се основава на внимателно проучени изохронограми на достъпност при отчитане на  конкретните урбанистични условия – основно предназначение и степен на усвоеност на територията, структура на уличната мрежа, възможности за оптимална организация на движението. Така в централните градски части значителни промени по отношение системата от спирки са възможни на ограничен брой места, за разлика от периферните територии, в жилищните райони и производствените зони. За последните два вида структурни единици и особено за производствените зони това трябва да се счита за задължително, заради протичащото в тях устройствено преструктуриране. 
## 3.2.3. Увеличаване скоростта на движение и безопасността
Една от най-ефикасните и ефективни мерки за добре функциониращ обществен транспорт е осигуряване за него на специални предимства в градското движение. Произтичащите от това увеличаване на скоростта и надеждността:
•	съкращават оперативните разходи, преди всичко чрез намаляване на подвижния състав, респективно персонал, необходими за обслужване на съответната линия, както и на подвижния състав, необходим за компенсиране на закъсненията;
•	гарантират спазването на разписанията.
•	намаляват общата продължителност на пътуването на пътниците, което увеличава привлекателността. 
В Дъблин, като първи етап от реализацията на дългосрочна транспортна стратегия, чрез мерки в организацията на движението, е осигурено предимство на МОПТ по 12 линии. Установен е положителен резултат, като продължителността на пътуванията е намаляла средно с 30 до 50 на сто. Броят на пътуващите се е увеличил с 60 на сто - граждани, които преди това са пътували предимно с кола. Практиката там и на други места показва, че броят на превозените пътници в пиковите часове при така подобрена организация нараства с 40 до 200 на сто. 
Увеличаването на средната скорост се постига с разнообразни практически мерки, прилагани заедно и поотделно. Такива могат да бъдат: 
•	осигуряване на обособени трасета / ленти за движение (в зависимост от вида транспорт);
•	осигуряване на предимства в уличното движение и по кръстовищата;
•	избор на подходящ подвижен състав, с добри технически характеристики и в добро експлоатационно състояние.
Нормативните изисквания, действащи понастоящем в България, ограничават обособяването на самостоятелни пътни ленти за движение на “гумения” МОПТ само по няколко булеварда в София. С оглед проблемната обстановка в движението в София е препоръчително допускане прилагането на мярката на повече места, чрез съответна промяна на Наредба 2 на МРРБ за планиране и проектиране на комуникационно-транспортните системи или със специфична за Столицата наредба, както и обособяването на трасета за МОПТ при реконструкцията или изграждането на нови градски артерии. При избора на допълнителните булеварди и улици за обособяване на бус-ленти задължително следва  да се анализира съотношението на натоварванията  на платното с автомобили и с автобуси.  
Обособяването на трамвайните линии от лентите за автомобилно движение в частите, където те не се движат по самостоятелни трасета (най-често  в ЦГЧ), също се прилага успешно в чуждестранната практика. В участък с дължина 800 м в центъра на Прага, където около трамвайната линия са изградени специални ограждения, е постигнато преодоляване на редовните 7-10 минутни закъснения по 5 трамвайни маршрута, с което са  спестени време за предвиждане, оперативни разходи и енергия. 
Експериментално поставяне на ограждения (каучукови) от двете страни на трамвайната линия по определени улици в София може също да се разглежда като потенциална ефективна мярка за увеличаването на скоростта на движение на релсовите превозни средства. Тя е препоръчителна, като:
•	при определянето на трасетата се съобразява в каква степен напречният профил на улицата позволява отделяне на трамвайния път, защото е задължително до него да остават по две активни ленти за движение в посока, което е въпрос и на безопасност;
•	се определи подходяща организация и на движението (за минимално затрудняване на автомобилното обслужване на територията) и строг контрол върху спирането и паркирането, които в тези случаи силно увеличават опасността на движещите се.
Може да се препоръча по-конкретно следната организация на напречния профил при следваща реконструкция на главни улици в компактния град. Решението е в изграждане на лента за паркиране между дърветата в пространството на тротоара. Това не е проблем, защото тротоарите са широки по 4,5-5 м, а пространството между дърветата и без друго не се използва от пешеходците. Ширината на тази лента би могла да е 1,70 м.. На практика това пространство и сега се използва за паркиране, но за дълготрайни престои. В такъв случай дясната лента може да се освободи за движение. Тогава е възможно трамвайното платно да се отдели физически от автомобилното платно на височина до 5 см, което представлява оптическо препятствие, без да увреди автомобил, който би се отклонил аварийно. 
Осигуряването на предимство в уличното движение на МОПТ е задължителна мярка. Нейното реализиране е свързано със следните групи действия:
•	усъвършенстване на нормативната уредба в посока категорична и конкретна регламентация на това предимство (вж. прегледа на нормативната уредба);
•	прилагане на постоянен и строг контрол по спазването на правилата за движение и паркиране, във връзка с осигуряването на това предимство;
•	прилагане на съвременни технологични решения за осигуряване на предимството.
Съвременните технологии могат да допринесат за осигуряване на “коридори”  и за увеличаване на средната скорост на движение  на трамваите. Чрез GPS системи, монтирани  във всяко отделно превозно средство, по команда на водача може да се  променят фазите на светофарите (в рамките на допустими отклонения) , с което се осигурява предимство на съответното кръстовище. Съществува обаче и обратният проблем, който следва да бъде преодолян: на много светофарни уредби са предвидени фази за градския транспорт, който  поради по-големи интервали на следване не се възползва от тях, но се блокира ненужно напречното движение. 
Според публикувано заявление на кмета на общината от 2004 г., целият релсов транспорт в София вече има монтирани GPS-системи (до лятото на 2005 г. такива системи би следвало да са били поставени и във всички автобуси и тролейбуси). Въвеждането на такова оборудване е стъпка в посока усъвършенстване на системите. Използването му дава една добра възможност за повишаване средната скорост на движение. 
За пълнота тук ще посочим, че GPS-системите осигуряват предаване на информация в реално време  за движението на МОПТ, с което подпомагат контрола и управлението му от централен диспечерски пункт. Едновременно с това могат да осигурят и добре организирана система за информация на пътуващите, относно разписанията на движение на колите. Широкото прилагане на подобна информационна система по всички спирки ще отговори на една от основните нужди определени в социологическото допитване до населението – когато пристигнат на спирката, гражданите да знаят точно колко време ще чакат (Виж Приложение № 1, Таблица № 14A).
## 3.2.4. Осигуряване на удобства при смяна на линиите и видовете МОПТ
Гъвкавата организация на функционирането на МОПТ, насочена към качество на предлаганата услуга, удовлетворяващо нуждите на все по-голям брой жители на големите градове, едновременно с икономическа целесъобразност на организацията на тази услуга, предполага създаване на удобства при смяната на отделни видове транспорт. Териториалното разрастване и появата на нови функции в периферията и в крайградските територии, водят до все по-широко ползване на два или повече вида транспорт, съответно линии на един от видовете, за осъществяване на пътуване с трудов, културно-битов характер или за рекреация. Сред мерките, довели до нарастване на пазарния дял на МОПТ във Виена с 10 % за 4 години се посочва изграждането на добре планирани станции за стимулиране и облекчаване преминаването от един вид транспорт на друг.
Предвид моментното положение в София, предприемането на мерки във визираната посока е необходима и важна част от процеса на повишаване атрактивността на МОПТ. Това на първо място се отнася за места , където се пресичат много линии / видове транспорт и има голямо струпване на пътници, както и на места с усложнена транспортно-комуникационна обстановка, като например Орлов мост, Плиска, Централна гара, Руски паметник и особено – в районите на метростанциите, където целесъобразно се пресичат маршрути, но прехвърлянето не винаги е решено по удобен и безопасен за пътника начин (например на пл. “Св. Неделя” достъпът от метростанцията до трамвайните спирки налага пресичане на натоварено с движение улично платно). 
Реализацията на тази важна част от комплекса мерки, необходими за модерно развитие и атрактивност на МОПТ, предполага залагането му още в предвижданията на устройствените и комуникационните планове и схеми от различните нива, както и влагане на значителни средства за инвестиционно проектиране и изпълнение.   Подобни реализации, обаче, могат да бъдат, освен социално, и икономически ефективни. В успешните практики подобни места се организират като оживени микроцентрове с търговски, обслужващи дейности и други атракции, с естетически издържана среда, което представлява допълнителна привлекателност на системите на МОПТ. 
## 3.2.5. Предимство в развитието на релсовия транспорт
Релсовият електротранспорт  предлага  значителни преимущества за обслужването на пътникопотоците на големите териториални структури. Главните от тях са свързани с възможността за постигане на високи скорости на движение по отделени от общия трафик трасета, а при метрополитена и чрез  увеличени междуспиркови разстояния. Предимство е и възможността за формиране на дълги влакове и постигане на висока производителност на труда на водача. Недостатък са големите капиталовложения и трудностите за реализиране в изградени градски структури. Обобщено може да се твърди, че релсовият електротранспорт е предназначен за превози на големи пътникопотоци на големи разстояния.
Целесъобразността от приоритетното развитие на релсовия транспорт е отчетена и в проекта за ОУП на София, както е видно и от посочените по-долу негови предвиждания по видове.
Като най-целесъобразни за София могат да се посочат следните решения: 
### 3.2.5.1. Градски железопътни превози. 
Съществува възможност мрежите и съоръженията на софийския железопътен възел да се използват за градски пътнически превози. Европейската практика фаворизира градските и регионални железопътни превози. Те са първообразът и основата на скоростния градски транспорт. 
Следва да се добави, че във вече споменатия проект за Стратегия за развитие на националната транспортна система на Република България до 2015 г. МТ, в приоритет № 8, отнасящ се за градския обществен транспорт, като мярка 6 е предвидено “балансирано развитие на градските транспортни системи, посредством насърчаване използването на железопътен транспорт в градовете, който се явява екологосъобразна алтернатива на автобусния, таксиметровия транспорт и употребата на лични автомобили. Тази мярка  ще се реализира чрез изграждане на градски железопътни системи. 
Тази постановка е валидна в най-висока степен за София, като по отношение СО и региона следва да се свърже и с мярка 2 “Оптимизиране на обществения транспорт в крайградските зони на големите селищни агломерации” и мярка 3 “Поетапно създаване на интегрирани мрежи и услуги за обществен транспорт”.
В момента софийският железопътен възел е слабо приспособен за такива функции, поради отдалечеността на инфраструктурата му от основните съсредоточия на обществени функции, както и от териториите за обитаване с висока гъстота. 
В проекта за ОУП на София също е предвидено осъществяване на градски ж.п. превози.
На първо място, въпреки направената констатация, че ж.п системата е добре развита в „количествен” аспект, се предлага увеличаване на броя на коловозите по някои направления, като една от причините за това е именно ползването й за градски пътнически превози.
На второ място специално е търсено ситуиране на нови ж.п. гари (заедно с автогари и паркинги) в непосредствена близост до метростанции. Целта е създаване на удобни пунктове за прекачване от ж.п. към метро и обратно. Пример за това са новите гари Обеля и Дружба. 
В плана са визирани във варианти и организационни мерки за оптимално използване на съществуващата инфраструктура и превозни възможности. Такива са:
•	въвеждане на тактов график по всички ж.п. градски релации;
•	въвеждане на диаметрални маршрути с тактов график;
•	синхронизиране между ж.п. системата, метрополитена и системата на МОПТ с цел удобство при прекачване от една в друга; 
•	създаване на законова и нормативна възможност за синхронизиране на действията на БДЖ, Столична община, министерства и ведомства.
Тези предвиждания следва да се доразвият и реализират.
Понастоящем резервите на железницата като елемент от системата за градски пътни превози могат да се развият по направлението на централния железопътен ареал. Това предполага дългосрочни мерки в следните аспекти:
•	Преосмисляне на градската среда в районите на железопътните гари и спирки чрез застрояване с максимална гъстота на обитаване в района на пешеходната достъпност, както и устройване на паркинги, пешеходни подходи и спирки на другите градски транспортни системи в удобна за прекачване близост.
•	Актуализиране на плана на софийския железопътен възел за  създаване на нови връзки и спирки. При това от особена важност е изграждането на железопътна връзка с летището. 
•	Разработване на организационен модел, включващ дългосрочни, комплексни и съвместни мерки с Българските железници за инвестиции в инфраструктурата и подвижния състав, но също и за съгласуване на разписанията, тарифите и пр.  
### 3.2.5.2. Метрополитен
Предимството на метрото се изразява при превозите на големи пътникопотоци на големи разстояния при висока съобщителна скорост. Това го прави изключително конкурентоспособно по направлението на първия диаметър между най-големите и отдалечени комплекси. Успехът му пред обществеността е безспорен, макар че за сега превозва само 5 на сто от пътникопотока (маршрутните таксита превозват 6 на сто). Този дял несъмнено ще се увеличи. Съгласно предвижданията на ОУП, при изграждане на проектните метродиаметри и осигуряване на удобна обвързаност с другите видова градски и извънградски транспорт, метрополитенът ще поеме 24,4 % от пътуванията на софиянци. 
Целесъобразно би било да се дискутират и осмислят принципите на планирането, проектирането и технологиите на строителството. Най-простият пример се отнася до междуспирковите разстояния за релсов транспорт. В световната практика има следните примери:
•	междуспиркови разстояния от 1200-1500 м. - това позволява високи скорости, но изисква довозващ транспорт до спирките, което намалява средната скорост;
•	междуспиркови разстояния от 600 до 800 м, довозващ транспорт не е необходим, но скоростта е по-ниска на голямо разстояние.
Като цяло при превозни разстояния до 6 км втората възможност е по-бърза. Общ принцип е, че в периферията разстоянията са по-големи, а в центъра по-малки. Избраното за София средно междуспирково разстояние от 1000 м по-скоро обединява недостатъците на двата варианта. 
### 3.2.5.3. Трамваен транспорт
Трамваят е първата сериозна система за обществен пътнически превоз у нас и досега си остава гръбнак на столичния градски транспорт. Световната практика изобилства с голямо разнообразие на трамвайни превозни системи. Основната разлика от метрото е преобладаващото наземно трасиране, по-малки трасировъчни параметри и енергозахранване с контактен проводник над возилото (при метрото преобладава ниско разположена релса, за да са по-малки габаритите на тунела, това го прави по-евтин). Така предимството на трамвая се явяват много по-малките инвестиции, недостатък е значително по-ниската му скорост. Известни са  многобройни междинни решeния, например:
•	в Хановер, Германия т.нар. метро е трамвай, в центъра подземен; возилата са големи, движат се сдвоени (биха могли и по 4 мотриси); извън центъра се движат по терена предимно по обособени и автономни трасета, спирките са предимно с високи перони и пътниците преминават направо в салона без стъпала;
•	във Франкфурт, Германия метрото е с широки вагони и излиза над земята в периферията на града, където на практика функционира като трамвай;
•	в Билбао, Испания метрото е с тясно междурелсие и параметри като обикновен трамвай, но подвижният състав е високотехнологичен и доста бърз;
•	във Виена, Австрия се движат трамвайни мотриси без талиги в резултат на това подът  е нисък по цялата дължина на возилото;
•	водещи германски производители вече предлагат мотриси с по 24 оси и обща дължина почти 50 метра.                                                                                                                                                                                                                                                                                                                                                                        
Скоростта на обслужването се определя от трасировъчните параметри, от междуспирковите разстояния, от качествата на возилата, от престоите на спирките и от участието в общото движение. 
Целесъобразно е междуспирковите разстояния да са 300 до 600 м, като не са изключени и много по-малки. В София има примери, когато разстояния от 120-150 м са неизбежни.
Техническата конструкция на мотрисите се определя от някои задължителни фактора:
•	мощност на двигателите,  в световната практика се налагат средно по 30-50 киловата на ос,
•	еластично и обресорено окачване
•	индиректно силово управление
•	климатични инсталации
•	нисък под; в случаите, когато високият под традиционно е свързан с високи перони на същото ниво са необходими подвижни стъпала за спирките с нисък перон, това е най-важният фактор за бързо и комфортно слизане и качване и следователно кратки престои на спирките,
•	участието в общото движение следва да се облекчава чрез автономни, или обособени трасета и предимство на светофарите.
Целесъобразно е едно широкомащабно преосмисляне на мрежата на трамвайния транспорт. Очевиден е успехът на новоизградените линии през 80-те години. Очевиден е и успехът на линиите с нормално междурелсие.  Съществуват разнообразни варианти за разширение на мрежата. Те зависят от ресурсно обусловената етапност на разширението на метромрежата.
Засега се очертават следните добри възможности за модернизация и разширение:
•	Продължаване на нормалнорелсовия трамвай от бул. “Шипченски проход” по ул. “Цар Иван Асен ІІ” до Ректората.
•	Смяна на междурелсието  на трасето по бул. Цар Борис ІІІ. Това би било технологически лесно, защото траверсите са  конструктивно приспособени за това – трябва само да се обърнат планките и да се преместят релсите. Всичко друго: и пероните на спирките, и габаритите, и контактния проводник са така предвидени и ситуирани, че да функционират и при нормалнорелсов трамвай.
•	Трамвайна линия за комплекс Овча купел - приблизително в ниската част под Землянското възвишение. Не би било правилно едно формално свързване с трамвая по бул. “Цар Борис ІІІ”, или по бул. “Никола Мушанов”. Такова решение удължава връзките и прави трамвая неконкурентоспособен.
•	Нормално междурелсие по бул. “Стамболийски”. Насочеността на маршрутите е отделна тема. Факт е, че в прилежащите комплекси живеят над 100 хил души, които не ползват метрото. Освен това улицата трябва да се реконструира в скоро време и това е отлична възможност да се приложат и други от вече препоръчаните в доклада мерки – паркиране на тротоарите между дърветата, по две ленти в посока за автомобилно движение и трамвай върху обособено платно.
•	С напредването на метрото, особено на втори диаметър, ще следва да се изгради с нормално междурелсие направлението бул. “България” – бул “Христо Ботев” – бул. “Рожен”.
Според предвижданията на ОУП, трамвайната система се доразвива и преструктурира; изпълнява довозващи до метрополитена функции и превоз на пътници на по-дълги разстояния. Изграждат се нови трасета с дължина 24 км и отпадат трасетата, чиято функция ще се поеме от метрополитена (тази постановка обаче следва да се аргументира за всеки конкретен участък, тъй като, както беше посочено и по-горе, при запазване на голяма разстояние между метростанциите в някои случаи и за някои категории пътници метрото става непривлекателно). Цялостната структура на трамвайната мрежа е съобразена с развитието на метрото. По направленията, където не е предвидено метро за периода до 2020г. (“Ботевградско шосе” и “Цар Борис III” ) се разчита на трамвай, като на последната спирка на трамвая по бул. „Ботевградско шосе” е предвидена автогара.
## 3.2.6. Осигурявяне на най-удобна връзка с обектите на междуградския транспорт –аерогара, ж.п. и автогари
Високата концентрация на политически, административни, делови, стопански и социални дейности в Столицата ежедневно предизвиква мащабни входящи и изходящи пътникопотоци от всички краища на страната и от чужбина. Тяхното качествено транспортно обслужване, включително за стимулиране ползването на обществен междуградски транспорт, е свързано с осигуряването на удобен достъп от местата на пристигане / заминаване до различните видове МОПТ. 
В проекта за ОУП се акцентира върху тази необходимост, като конкретно се посочват места на такива връзки, както при съществуващи, така и при проектни гари на междуградски транспорт. Препоръчително е стриктно следване на това предвиждане – неговото несъобразяване води пряко до негативен ефект – затруднения за пътниците и компромиси по отношение ползването на МОПТ. Така например пътниците нямат удобна и безопасна подземна връзка между спирките на МОПТ и новата автогара “Сердика”, въпреки че такива възможности са налице. В актуалните публикации относно избора на вариант за трасе на отклонението от първи метродиаметър между ж.к. “Младост І” и летището не се посочва като аргумент (и не е видно от схемите), че би следвало да се отчете предвидената в ОУП нова пътническа ж.п. гара Дружба и да бъде осигурена връзка със съответна метростанция, целесъобразността на което е аргументирана и очевидна.  
## 3.2.7. Съвременни системи за информиране – мултимодална информационна услуга (в т.ч. м/у отделните превозвачи в един вид транспорт)
Добрата информация за пътниците е важна за удобното пътуване. За да бъдат удовлетворени нуждите на клиента, информационните системи трябва да бъдат мултимодални, да покриват цялата територия и да осигуряват чрез една медия достатъчна информация за пътуването “от врата до врата”. Решението важи безусловно за София. Към днешна дата то се реализира само чрез поставянето на електронните информационни табла по спирките, даващи информация (с условна точност) за движението по съответните линии, преминаващи покрай спирката. За комплексна информация като тази от примерите по-долу, въобще не може да се говори; да се цитират публикуваните данни за  намерението броят им да се увеличи!
OVR (Openbaar Vervoer Reisinformatie) е интермодален източник за пътническа информация в Холандия. Един и същи телефонен номер за всички информационни центрове осигурява достъп до разписанията на всички видове транспорт, а също и предлага маршрут “от врата до врата”, като по този начин подсказва най-удобния начин за предвижване по избраната дестинация. OVR също приема резервации и плащания; предлага информация за таксиметрови услуги, както и за пешеходни и велосипедни маршрути. Над 10 млн. са обажданията в OVR всяка година.
В Гьотеборг, Швеция действа в реално време пътническа информационна мрежа. Информационният център следи движението на превозните средства по техните маршрути, позволявайки на всяка спирка да бъде предоставяна информация в реално време, включително когато настъпят непредвидени промени (нарушения в графиците на движение). Тази информация е достъпна също в самите превозни средства, а също чрез Интернет и чрез мобилните телефони (WAP-wireless application process).
Разписанието на всяка една от спирките в Лондон  може да се свали от Интернет. Добрата пътническа информация е фактор с решаващо значение за повишаване на конкурентоспособността на обществения транспорт. Както вече бе споменато, това се потвърждава и от проведеното количествено изследване, в което 44 на сто от пътуващите определят за най-важно да знаят точно колко време ще чакат, когато пристигнат на спирката (Виж Приложение № 1, Таблица № 14A).
## 3.2.8.  Модернизация на елементите от системата, засягаща пряко потребителя
Необходимостта от осигуряване на МОПТ с модерен подвижен състав, гарантиращ сигурност и спазване на разписанията, опазване на околната среда и енергоспестяване, защита от неблагоприятните атмосферни условия, хигиена, комфорт и естетика, с оглед повишаване на привлекателността му, е очевидна и не се нуждае от специална аргументация. Известно е също, че негативната оценка на обществеността за моментното състояние на системата в София се основава до голяма степен на неудовлетвореност по тези критерии. Това е видно и от приложеното количествено изследване сред населението. 
Отчитайки финансовите затруднения и ниската ефективност на системата в момента, както и данните за реализациятата на кредита от 35 млн. евро, който Столична община сключи през 2002 г. с Европейската банка за възстановяване и развитие, може да се обобщи, че модернизацията и подмяната на парка ще е продължителен и фактически постоянен процес. 
Необходимо е само да се подчертае,  че неудовлетворителното моментно състояние поставя решаването на проблема сред приоритетите на бъдещото управление на системата. 
Тук е необходимо да се посочи по-конкретно един от аспектите на проблематиката, чието привеждане в съответствие с нормативните изисквания и международните критерии не може да бъде отлагано – осигуряването на достъпност  в транспортните средства и в районите на спирките на МОПТ.
Лесното качване на превозните средства е потребност за всички ползватели – децата, пътниците с тежкия багаж, родителите с колички, възрастните хора (относителният дял на населението на възраст над 65 год. от общото население на София към 2001 г. е 15,6 %). Лесна достъпност се изисква за задоволяване нуждите на хората с двигателни  и други увреждания (инвалидите в София с право на привилегии в МОПТ са около 80 000). Ако за момента възможностите позволяват само част от подвижния състав, както “гумен”, така и релсов, да отговаря на съвременните изисквания за достъпност (ниски подове, приспособления за инвалидни колички и пр.), то необходимо е тези по-нови и модерни превозни средства да не бъдат концентрирани по една или няколко линии, а да бъдат разпределени равномерно, или по определена схема, като се определят и надлежно оповестят точните разписания на движението им по съответния маршрут (по часове и минути или по ритмичност на следване, например всяка трета кола.). Разпределението по схема би означавало концентрация на повече такива  средства по маршрутите, на които се намират здравни и социални заведения, обслужващи описания по-горе контингент.
Осигуряването на достъпност и условия за лесно предвижване на хора с физически увреждания (което впрочем засяга и всички хора с двигателни затруднения) в районите на спирките на МОПТ е изрично регламентирано в българското законодателство. Независимо от това кой стопанисва спирките – транспортната компания, общината или частни концесионери, като приоритетно задължение следва да се изведе привеждането и поддържането на районите на спирките в пълно съответствие с нормативните изисквания, както по отношение планирането и организацията, така и по отношение благоустрояването и “обзавеждането”, а също и за недопускане на нерегламентирани подвижни съоръжения за търговия и др., затрудняващи движението. В същата посока, подходяща реорганизация е необходима на спирките, на които се пресичат много линии и съответно спират едновременно много превозни средства. Друго изискване, отнасящо се по-специално за спирките на  релсовия транспорт по обособени трасета, е осигуряване качването “на едно ниво”. 
## 3.2.9. Контакт с потребителя и цялата общественост – условие за ефективност на управленските решения 
В цитирания документ “Към устойчив градски транспорт” на UITP, сред препоръчаните на държавните и на местните власти приоритетни действия за развитие на градския транспорт са и такива за запознаване на обществеността, чрез:
•	Провеждане на кампании за запознаване и информиране на обществеността за ползите от преминаване от личен към обществен транспорт.
•	Провеждане на кампании за промяна на поведението на гражданите, свързано с придвижването в града.
•	Подобряване имиджа на обществения транспорт.
•	Публикуване на реалните разходи при ползването на лични автомобили на територията на града (без да се включват разходите, свързани с притежаването на автомобила).
Актуален пример от чуждестранната практика е Стокхолм. От 03.01.2006 в шведската столица се провежда 7 месечен експеримент за въвеждане на платен достъп с лични автомобили в центъра. Той ще приключи на 17 септември с референдум, на който столичани ще решат дали да продължат да използват системата. Преди началото на експеримента, като част от подготвителната популяризаторска кампания, са направени и публикувани изчисления, колко би струвало през 2006 г. притежанието и градското движение със собствен(и) автомобил(и) на едно домакинство. В хода на експеримента постоянно се проучва общественото мнение.
# 3.3. Възможни препоръчителни действия извън системата на МОПТ, насочени към стимулиране на ползването и развитието му
## 3.3.1. Мерки, свързани с устройството развитие на градската територия
### 3.3.1.1. Урбанистично развитие около спирките на МОПТ
Сред препоръчителните решения, изведени от успешните практики и специализираните проучвания, се акцентира върху целесъобразността урбанистичното развитие да бъде концентрирано около спирките на МОПТ. Този принцип се проявява в няколко аспекта:
•	В извънградските територии той предполага концентриране на новопредвидените територии за обитаване около железопътните линии, респективно съществуващи и проектни гари и спирки. Това е заявено в ОУП, но не е проведено. Обитаването е разпръснато във всички населени места.
•	В новите усвоявани територии, респ. цялостно реконструирани, принципът би могъл да бъде приложен в чист вид, вкл. промени в гъстотите на застрояване от спирките към периферните части на обслужваните от всяка от тях територии.
•	В изградените вече територии е необходимо да се осъществи сгъстяване на съществуващите спирки, както и на маршрутите, вече аргументирано по-горе.
### 3.3.1.2. Строителство на нови улични трасета и реконструкция на други, които имат важна структуроопределяща роля за града
Както вече беше споменато, недостатъчна е гъстотата на уличната мрежа на гр. София. Сред мерките с първостепенна важност е доразвитието на първостепенната улична мрежа (ПУМ), чрез изграждане на нови и реконструкция на съществуващи улични трасета. Едновременно с това, реализацията на всички потребности в съответствие с плановите предвиждания, се нуждае от огромен финансов и времеви ресурс, т.е. невъзможно е тя да се осъществи навсякъде и в кратки срокове. Следва да се осигури предимство за реализацията на елементи със структуроопределящо значение за ПУМ, т.е. на първо място да се инвестира в онези от тях, които след въвеждане в експлоатация в най-висока степен ще допринесат за подобряване функционирането на градската транспортна система като цяло и на МОПТ в частност. В този контекст, като важни структуроопределящи обекти могат да се посочат: бул. „Т. Каблешков” (от бул. „Цар Борис III” до „Симеоновско шосе”); „Околовръстен път” (южна дъга); пробив „Д. Николаев” и пробив „Габрово-Скопие” (работи се в момента). Освен това, необходими са реконструкции на улици за  разширяването им и за увеличаване пропускателната способност на кръстовища чрез изграждане на възли на различни нива или чрез увеличаване броя на лентите в гърловините.  В тази група се включват разширяване на бул. „Е. Георгиев” и изграждане на съоръжение на различни нива при бул. „Драган Цанков; транспортен възел „Сточна гара”; разширяване на ул. „Житница” и изграждане на съоръжение с бул. „Цар БорисIII”. 
Определянето на приоритетните инфраструктурни обекти от системата и насочването на общите усилия на всички отговорни институции за реализирането им в целесъобразна последователност е с решаващо значение за реалното подобряване на състоянието в градското движение и на обслужването с МОПТ. 
Възможностите за осигуряване на приоритетност на масовия градски транспорт следва да се заложат още при проектирането на улиците. Основните принципи са:
•	Осигуряване на напречен профил, позволяващ обособено трамвайно трасе. Настоящата практика от реконструкциите на централните улици предвижда много широки тротоари, които не се използват, особено пространствата между дърветата, широки ленти за движение и големи разстояния между трамвайните габарити. 
•	Осигуряване на автономност на спирките, като се използват всички възможности за комплексни градоустройствени решения за безопасни подходи и пропускане на останалия транспорт.
### 3.3.1.3. Изграждане на нови пешеходни зони
Като препоръчителен подход при съвременното устройство на градската среда в успешната международна практика се изтъква изграждане на нови и разширяване на съществуващите пешеходни зони, особено в ЦГЧ. Примери в това отношение са Копенхаген, Ротердам, Брюксел и др. Това е мярка, която се коментира, както сред инструментите за ограничаване на автомобилното движение, респективно претоварването на градските центрове, така и като средство за увеличаване на благоприятните качества на жизнената среда на цялото градско население. Практическото прилагане на този подход се обуславя от конкретните възможности за осигуряване на добро обслужване с обществен транспорт. Съществено е осъществяването му в голям град като София да не се ограничава само до ЦГЧ, а да стане принцип и на останалите центрове – вторични, районни и специализирани. 
Предмет на спорове е въздействието на подобно градоустройствено решение върху интересите на търговците, които имат обекти в обхвата на подобни пешеходни зони – тема, актуална за София с преустановяването на автомобилното движение по бул. “Витоша”. В международните документи е изнесено, че според опита в много градове, превръщането на улиците в пешеходни пространства, допускайки достъп само на обществения транспорт и за зареждане (добре организирано по начин и време в денонощието), увеличава търговския оборот на това място. 
Подготовката за прилагане на мярката трябва да включва предварителни експертни проучвания и решения в голям териториален обхват, свързани с реорганизация на движението за осигуряване алтернативни, еднакво удобни и икономични, трасета за провеждане на потоците; осигуряване на места за гариране и паркиране на собствениците / ползвателите на имоти, попадащи в зоната, споменатите по-горе режими за достъп за зареждане, както и по отношение всички правни и финансови проблеми, произтичащи от промяната на завареното статукво. 
## 3.3.2. Мерки, свързани с организацията и контрола  на движението
Сред мерките за увеличаване привлекателността на МОПТ и на дела на пътуванията с него са и такива с организационен характер. 
### 3.3.2.1. Организация на движението и контрол по нейното спазване
Вече бе споменато нормативното задължение организацията на движението в Столицата да става на база периодично актуализирани планове за организация на движението - Генерален план за организация на движението (ГПОД), който обхваща всички комуникационно-транспортни площи, обслужващи движението на ППС, маршрутите на превозните средства по редовните и допълнителните линии за обществен превоз на пътници, пешеходното и велосипедното движение и паркирането. Срокът на действие на този план е 5 години. Във връзка с възникнала необходимост се допуска изработването  и на План за организация на движението /ПОД/ за част от територията на СО – район, зона, жилищен комплекс. 
Всяко решение за промяна в организацията  в ограничен териториален обхват (зона от града, улична отсечка, кръстовище, напр. обособяване на пешеходна зона или забраняване на ляв завой), предизвикано от желание за усъвършенстване или поради нововъзникнали обстоятелства (напр. въвеждане в експлоатация на нова метростанция), следва да бъде аргументирано чрез предварително специализирано проучване за установяване на ефекта върху цялата КТ система, както и върху останалите жизнени системи в обхвата на възможното въздействие. Този обхват може да бъде многократно по-голям и въздействието – разнопосочно, отколкото предполага конкретното намерение. Наблюдението и оценката на ефекта от приложението на плана в даден пункт може да доведе до решения за изменение и усъвършенстване на самия план.  В този смисъл спазването на плана при организацията на движението, респ. добре обоснованото изменение на този план, са необходимо условие за своевременна реакция и за целесъобразно и далновидно управление на процесите.
Прилагането на плановете, съдържащи ефективни модерни решения, наред със съвременните технологични възможности, представлява условие за усъвършенстване на градското движение в посока по-голяма сигурност и скорост на предвижване. Така например чрез оптимизации на регулирането на кръстовищата със светофарни уредби в  София, каквито са правени в миналото на база транспортен план, е постигнато значително намаляване на времената за чакане на автомобилите, т.е. реализирани са икономически, а също и екологически и енергоспестяващ ефекти. Поради това, ефектът, следва да се коментира не само като спестени средства на притежателите на автомобилите, а и като придобивка за цялата общност. 
Условие за постигане на оптимален резултат от методически издържаната и планомерна организация на движението е ефективен контрол върху нейното спазване. Така например, като мярка , която чувствително ще подобри транспортната ситуация в София и в частност – ще допринесе за ефективността и качеството на транспортната услуга на МОПТ, може да се посочи постоянният и повсеместен контрол за недопускане на неправилно паркиране въобще и в частност – по ПУМ, с линии на обществения транспорт и особено – в района на спирките на МОПТ.
От изложеното следват изводите, че:
•	цялата дейност и всички конкретни начинания за промяна и усъвършенстване на организацията на движението в София следва да се основават на надлежна изготвени и одобрени планове за организация на движението, като всяка промяна, наложена от нововъзникнали обстоятелства, може да бъде допусната, ако е проучена, обоснована и приета със същия методически инструментариум и процедурен ред. Това налага неотложно изготвяне на планове от посочения тип - поне Генерален план и план за организация на движението в ЦГЧ – като актуализация или изцяло нови;
•	предприемане на активни действия от страна на общината и органите на Пътна полиция за организиране на системен и строг контрол по спазването на правилата за улично движение и паркиране, особено в натоварените пунктове и времеви пояси, с оглед максимално облекчаване на трафика, преодоляване задръстванията и гарантиране спазването на предимствата за МОПТ.
### 3.3.2.2. Други мерки 
За изчерпателност при разглеждане на възможните решения могат да бъдат посочени още примери от опита в други страни, където чрез организационни мерки се стимулира ползването на обществения транспорт за сметка на личния превоз. 
В Атина е въведено ограничение за движение на лични автомобили в центъра - според четните и нечетните номера на колите, съответно числото, обозначаващо датата. Мярката е довела до това, че огромен брой семейства са си купили втори автомобил на старо – успехът на този подход се оспорва и не следва да бъде препоръчан за прилагане в София, както се вижда и от обществената реакция при медийното заявяване на подобни намерения от страна на общинското ръководство.
В много градове, като например италианските Рим, Милано и др., се опитват различни схеми – затваряне, съответно избирателно пропускане в части от центровете, в определени часови пояси и/или дни от седмицата. Подобни мерки имат ефект за облекчаване движението на локално ниво, но не водят до трайно утвърждаване ползването на МОПТ вместо частните автомобили. Все пак препоръчително е прилагането им в празнични дни и при други събития, свързани с голямо струпване на граждани на едно място в града, изпреварено от необходимата реорганизация на движението и  своевременна и достатъчна разяснителна работа сред обществеността.
Могат да бъдат посочени и практики на обществено сътрудничество в посока облекчаване на движението. В някои страни, например Норвегия, предприятия, разположени на натоварени трасета, правят съгласувани с общината и помежду си промени в работното време на своите служители така, че да избегнат пиковите натоварвания. По този начин те облекчават самите служители, както и движението като цяло.
## 3.3.3. Мерки, насочени към стимулиране ползването на МОПТ за градско предвижване, за сметка на личния автомобилен превоз
Както беше посочено и по-горе, моторизацията на населението ще продължи да расте. Не може да се очаква намаляване и на относителния дял на ползваемост на личния автомобил – той осигурява по-висока подвижност и оттук – по-добро качество на живота. Все пак е необходимо да бъдат търсени начини за повишаване привлекателността на МОПТ, т.е. за “отвоюване” за него на все по-голям дял от градските и крайградските пътувания. Принос в тази посока, освен осигуряването на скорост на предвижване, сигурност и удобства при ползването, сравними и дори по-големи от тези с личния автомобил, могат да се прилагат и мерки, разчитащи на финансови инструменти за регулиране, както, бидейки със стимулиращ или с рестриктивен характер, в крайна сметка се основават на съотношението между цените на пътуването.
По-долу са представени основните решения, възприети в чуждестранната практика, съответно възможностите, намеренията и условията за прилагането им в София.
### 3.3.3.1. Мерки с устройствен характер
Системата park & ride (паркирай и пътувай).
Това е система, при която пристигащите в града паркират на удобно място във връзка със спирка на МОПТ и осъществяват предвижването в града чрез него. Практиката в много градове по света доказва, че изграждането на т.нар. “буферни паркинги” по градската периферия, в районите на масовите входящи потоци, е изключително надеждно средство за облекчаване на автомобилното движение във вътрешността на града. В Будапеща например, която преживява сходни на софийските процеси в условията на преход, вече успешно е приложена програма от този тип.
В концепцията на Общия устройствен план на София, която предвижда дисперсно развитие на града, се предвижда въвеждане на системата park & ride, чрез изграждане на буферни паркинги около метростанциите, по-специално в случая – крайните и/или тези на важни входящи комуникации. 
За решаване на актуалните проблеми на градското движение на София, обаче, не е достатъчно мярката да бъде обвързана, да “следва” единствено изграждането на метродиаметрите, тъй като това на повечето места ще отложи реализацията й в далечно бъдеще. Необходимо е да бъдат предприети неотложни действия, като освен във връзка с крайните станции на първи метродиаметър, се резервират и реализират терени с такова предназначение и при другите “входове” на града, достижими със съществуващи или чрез изграждане на нови линии на наземния МОПТ, предимствено – релсов. Конкретните проучвания следва да отчитат и проектното местоположение на крайните станции на другите метродиаметри, както и възможностите за обвързване с вторични  обществени центрове (дори – като стимулатор за развитието им). От гледна точка на икономическия интерес е препоръчително тези буферни паркинги да получат статут на част от инфраструктурата на МОПТ, т.е. управлението им да се извършва от самите превозвачи. Това би дало възможност да се предвидят инструменти за промоция и утвърждаване на системата park & ride, напр. платеното паркиране на буферния паркинг да бъде стимулирано с преференции при ползването на МОПТ. Така например в градовете на Кралство Белгия с квитанцията за паркиране на буферния паркинг се пътува безплатно с МОПТ - отиване и връщане до паркинга, а цената за паркирането е по-ниска от тази в центъра. Едновременно с това, какъвто е и опитът на Будапеща, Общинският съвет следва да определи, че част от приходите от тези, както и всички останали платени общински паркинги, се заделя за развитие инфраструктурата на МОПТ. 
Както бе посочено и по-горе, особено остър е проблемът с пренатовареното автомобилно движение в централните градски части. Налага се разбирането, че за разрешаването му е необходимо  системата park & ride да бъде реализирана и чрез един втори, вътрешен кръг от паркинги, разположени на подстъпите към ЦГЧ. Така ще бъдат обслужени и жителите на самия град, пътуващи с личен автомобил към центъра. Такава функция в София може да изпълнява например предвиденият паркинг при изграждащата се метростанция № 9 (при стадион “Юнак”), от където паркиралите ще имат непосредствен достъп до прилежащите части на центъра, както и да се придвижи до другите негови части с МОПТ – метро, трамвай (не такъв ще бъде ефектът от планираното изграждане на подземни паркинг-гаражи  на няколко места в самия център – те безспорно са необходими за облекчаване уличното паркиране и за гарирането на живущите и работещите в ЦГЧ, но няма да намалят автомобилното “навлизане” центъра).
Основно затруднение при изграждането на подобна система в периферията на градския център представлява високата степен на строителна усвоеност на територията и високата търговска оценка на земята. В такава обстановка е необходимо прилагане на съвременни ефективни технологични решения,  с малка площоемкост и висока производителност на обслужване (има например български инженерни решения, при които върху 50 кв. м. ЗП се осигуряват 20 паркоместа , като на модулен принцип може да се изграждат системи за обработка на 20, 100, 200 и повече коли, като се запазва средното време за обслужване; на други места по света подобни системи функционират). Необходимо е, също така, изграждане на паркинги с такова предназначение да бъде включено като задължение на инвеститорите на  нови сгради и комплекси с публична функция, на които се предоставя общинска земя (напр. в района на Сточна гара). 
Реализациите на съоръжения за паркиране, изискващи сравнително по-крупни първоначални инвестиции, могат да бъдат ефективни, както в икономически, така и в социален аспект, ако са съпроводени от други мерки, насочени към стимулиране неползването на личен автомобилен транспорт в централните части, както и за градско пътуване въобще и, особено важно, строг контрол за недопускане на неправомерното паркиране. 
В обобщение следва да се подчертае необходимостта от неотложно стартиране на действия за реално въвеждане на системата park & ride – приоритетна  задача, свързана с решаване проблемите на автомобилното движение в София. Тези действия трябва да се основават на устройствени планове (общ и съответни подробни), на Генерален план за организация на движението, както и на изпреварващо развитие на довеждащи мрежи на МОПТ с въвеждане на бонуси при ползването му, без да се изчаква завършването до влизане в експлоатация на съответните етапи на метрополитена.
Максимално разширение на синята зона
Това е мярка, прилагана масово и с неоспорван ефект по света.
В Цюрих “синята зона” е на път да обхване целия град (Laconte, 2002). В Белград също е внедрена система, при която навсякъде в централната зона паркирането се заплаща, като са осигурени оперативни улеснения – възможност за заплащане чрез SMS. Очевидно мярката се възприема като наложителна за София, както от специалистите, така и от общинската управа. През м. ноември СОС  гласува предложение за увеличаване местата в синята зона с над 2000 (публикувани са и заявления на отговорни фактори, че в кратки срокове тя ще обхване изцяло територията, ограничена от бул. „Патриарх Евтимий" - бул. „Васил Левски" - бул. „Сливница" - бул. „Христо Ботев" - бул. „Патриарх Евтимий").
Постигането на реален ефект е възможно само при въвеждане на изцяло платено паркиране в ЦГЧ, с което ще се преодолее допълнителното транспортно натоварване от автомобилите, обикалящи малките улици в търсене на свободно безплатно място за паркиране и, при създаване на нужната организация,  ще се осигури реален контрол срещу паркирането на забранени места.
Въвеждането на мярката следва да се предхожда от проучване и ясна позиция по въпроси от правно, етично и организационно естество. Появата в публичното пространство на намеренията за разширение синята зона в София до пълен обхват на ЦГЧ вече предизвика въпроси, свързани с преференциите за живеещите и работещите тук, т.е. за гариращите. В много градове по света е въведена практиката живеещите в центровете да плащат годишен абонамент, осигуряващ право за гариране пред домовете им. Въвежданата нова система за паркиране в центъра на Атина обхваща  5500 паркоместа, от които 1950 за постоянните жители (срещу абонаментна такса 10 евро годишно), 1000 – за учреждения, банки, хотели (срещу 1800 евро годишно), и 2500 за ползване до 3 часа, общо 6 евро. Заплащането става със smart-карти. В Дъблин абонаментна форма за обитателите  е въведена по тяхно искане. Освен справедливото определяне размера на този абонамент, необходимо е ясно да се определи кой може да ползва тази преференция – дали тя ще се отнася за собствениците на гаражи, ползвани за други нужди, както и за собствениците / ползвателите на новоизградени сгради, в чиито имоти не са осигурени места за гариране и паркиране; ще се набират ли средствата от абонаментите в специални фондове, с които да се финансира изграждане в подходяща близост на подземни или други подходящи гаражи, които да бъдат предоставени на съответните собственици, след което те да бъдат освободени от  задължението да плащат за гариране на улицата. 
Следва, също така, да бъде въведен ред в системата за издаване и контрол върху специалните пропуски за инвалиди (през 2005 се съобщава за издадени в София 19800 бр. с предположението, че броят е поне двойно по-голям поради масовото им фалшифициране) и служебни пропуски. За да бъде ефективна системата за разплащане и контрол, и тук трябва да се ползват съвременни технологии, например smart-карти. Практиките в различните страни са разнообразни.. Така например в белгийските градове за паркиране в синята зона (в работните дни, с максимална продължителност 2 часа), е необходимо предварително да се закупи “диск за паркиране”, който служи и за отчитане на престоя. В една по-тясна зона, наречена “червена” (обикновено – зони със струпване на хора – търговски, исторически градски части) паркирането на разрешените места и в разрешените (само работни) дни става чрез закупуване на билет от автомати, поставени по тротоарите. Цената на заплатения престой варира от 1-2 евро на час (макс. престой 2 часа), но има и такса за цял ден - 15-22 евро. Цената за паркиране е различа в различните общини, като може да бъде различна и по различните улици .
Живеещите могат да паркират личните си автомобили без да използват “диск за паркиране” или без да закупуват билет, а чрез специална “карта за паркиране за жители”, издавана от общината при представяне на набор от удостоверяващи документи, определен от самата община. Броят на картите, които се издават на семейство, също се определя от общината. Тази карта дава право да се паркира в радиус до 400 м от местоживеенето, като на картата изрично са изброени улиците и номерата при по-дълги улици, на които е позволено да се паркира. В някои общини картата е безплатна, като само се заплащат административните разходи - около 12 евро, а в други е платена от порядъка на 65-200 евро. Общините, които издават по 2 карти на семейство, дават първата  безплатно – около 12евро, а втората е платена. Картите се издават за срок от 3,6, 9 или 12 месеца. За да се издаде такава карта, лицето трябва да декларира, че в радиус от 400м не притежава гараж. Картата за паркиране за фирми, търговци и др. неживеещи в зоната струва около 130 евро на година. В повечето градове в Белгия има и допълнително облекчение за гариране на живущи в подобни зони – в общински гаражи на достъпни цени. Например за общински гараж в центъра на община Ixelles Bruxelles, цената е 75 евро на месец. В град Генд, който има население само 230 951 жители, функционират 9 общински подземни гаража с места за 4000 автомобила, като в момента се изграждат още няколко гаража.
### 3.3.3.2.Мерки с финансов характер
Градските пътувания с автомобил следва да бъдат надлежно таксувани. Крайната цел е не да бъдат увеличени таксите за автомобилистите, а да се използват внимателно подбрани такси и данъци, за да се спре излишното ползване на автомобилите в градовете.
Въвеждането на подобен род такси ще допринесе за разреждане на уличния трафик. Това ще има екологичен ефект, тъй като ще доведе до намаляване на изгорелите газове от автомобилите. освен това ще бъде допълнителен източник на средства, с който могат да бъдат финансирани капиталовите разходи свързани с пътищата в рамките на столицата. Разбира се подобна мярка е немислима без да бъдат създадени достатъчно, като брой  и разположение паркинги в началото на зонатата, в която ще бъдат заплащани горепосочените такси.
Освен платено преминаване през определени, най-често централни, зони, тол-системи могат да се приложат и при преминаване по определени улични/пътни трасета, като съвременните електронни системи дават възможност дори за диференцирано таксуване в зависимост от скоростта на избраната за движение лента. Например в Норвегия има приложени поне четири такива системи, представляващи платени околовръстни шосета в районите на Осло, Берген, Трондхайм и Северен Яерд. В Трондхайм например трафикът по околовръстното шосе е спаднал с 10 % във времевия отрязък от денонощието, когато минаването по него е платено.
В Сингапур още през 1975 г. е въведена такса, ограничаваща автомобилното движение в града. Днес се счита за единствения в света милионен град (2,2 млн), в който транспортният проблем е тотално разрешен. От 1990 г. там функционира лицензен режим (Vehicle Quota System) за притежаване и ползване на различните видове автомобили. Държавата регламентира и стриктно контролира броя на лицензите, за които желаещите кандидатстват и наддават (може и по Интернет). Освен “нормалния” режим, системата предвижда лиценз на ползване извън натоварените часове, който се стимулира с финансови облекчения и бонуси, и още – лиценз за ползване в натоварените часове на цена от $ 20 за ден. Успоредно с тези лицензи действа и електронна система за таксуване ползването на уличната мрежа (Electronic Road Pricing System), според която в пиковите часове за всеки петминутен интервал за различните градски магистрали и зони се заплаща цена от $ 0,5 до $ 2,5.
Въвеждането на “данък “задръстване” е част от Budapest Urban Transport Project (World Bank 2001) за Будапеща, но е оценено като “преждевременно” още при завършването на проекта. Според специалистите, въвеждането на заплащане при паркирането е било достатъчно трудно и разработващият колектив е преценил, че за да бъде жизнеспособна опцията въвеждане на такъв данък, всички останали ограничаващи мерки трябва да са вече приложени
Нови начини на финансиране са необходими за инвестиране в обществения транспорт. Всяка страна притежава различни способи да финансира проекти, свързани с обществения транспорт, но инвестирането трябва да се прави в това, от което ще спечелят най-голям брой граждани.
Това е един от основните проблеми, от които зависи действителната промяна в МОПТ. Абсолютизирането на приватизирането на гаражите с изходящите от тях маршрути на автобусния транспорт и концесионирането на „приходоносни”  елементи на транспортната инфраструктура не могат да доведат до желания резултат. Необходима е много сериозна финансова помощ от публичната власт, вкл. и настойчива битка за ползване на средства от структурните фондове на ЕС.
В Оберхаузен (Германия) новият извънградски център с търговски активности и атракции за отдих и развлечение е свързан с градския център и с главната градска гара чрез специално трасе, предназначено само за автобуси и трамваи. По-голямата част от средствата за изграждането му са осигурени от Германския федерален данък върху горивата (the German federal fuel tax)
Даденото като пример по-горе развитие на градския релсов транспорт в много градове във Франция през последните години е станало възможно чрез “транспортното облагане” – специфичен данък, плащан от работодателите и ползван за инвестиране в обществения транспорт и за финансово подпомагане на самото му функциониране.











