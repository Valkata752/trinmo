---
title: Реконструкция на трамваен релсов път по бул. България от бул. Витоша до ухо Борово
description: 
published: true
date: 2023-06-04T08:18:25.410Z
tags: 
editor: markdown
dateCreated: 2023-06-04T07:43:42.158Z
---

> Реконструкция на трамваен релсов път, контактна и кабелна мрежа по бул. „България” от бул. „Витоша” до ухо „Борово”
> Столична община откри открита процедура за избор на изпълнител за обществена поръчка с предмет: "Реконструкция на трамваен релсов път, контактна и кабелна мрежа по бул. „България” от бул. „Витоша” до ухо „Борово”” във връзка с изпълнение на Договор за предоставяне на безвъзмездна финансова помощ по Оперативна програма „Регионално развитие 2007-2013 г.", Схема за предоставяне на безвъзмездна финансова помощ BG161PO001/1.5-02/2011/001 „Операция 1.5 „Системи за устойчив градски транспорт”, сключен между Столична община и МРРБ".
{.is-info}

# Обяснителна записка

## І. СЪЩЕСТВУВАЩО ПОЛОЖЕНИЕ
Трамвайният релсов път по бул.”България” в участъка от бул.”Витоша до ухо “Борово” е построен през 1979 година, от улейни трамвайни релси потопени в армиран бетон и горно покритие от плътен асфалтобетон. Вследствие на дългогодишната експлоатация са налице вече големи вертикални и странични износвания на релсите, както и резки едностранни, шахматни и двустранни пропадания водещи до множество аварии на подвижния състав.
Трамвайното трасе в план е изградено на обособено платно с дълги прави и плавни и дълги криви участъци по цялото си протежение. Кривите са с големи радиуси - R над 100м. Изключение правят кривите в тунела преди ухото(R=59м и 62м), както и в самото ухо - минималните R=30м, 20м и 21.50м.
 Работната ширина е 1009мм, междуосие 3.550м - със стълб за контактната мрежа в средата на трасето  и строителен габарит 7.15м.     



## ІІ. ОБХВАТ НА ОБЕКТА
Реконструкцията на трамвайния релсов път ще се извърши в участъка по бул.”България” от край “крива” след кръстовището с бул.”Витоша” - по мостовата конструкция и продължава до крайно обръщателното ухо”Борово” - включително и него. 	Ширината на реконструкцията обхваща ивицата между вътрешните съществуващи бордюри на обособеното трамвайно трасе - 7.150м, а в участъците при автомобилните кръстовища - с бул.”Д.Несторов, бул.”Гоце Делчев” и бул.”Т.Каблешков” -  5.35м. Ширината на тунела варира, но в най-широката си част е 8.90м.
Общата геометрична дължина на релсовия път подлежаща на ремонт е 7432м единичен коловоз.
Предвиденият за реконструиране участък следва стриктно хоризонталната конфигурация на съществуващото трасе, като във вертикално отношение релсовия път е необходимо да се прецизира с необходимите планове в работния проект и особено в областта на кръстовищата.


## ІІІ. ПЛАН И ПРОФИЛ

Направен е габаритен анализ за евентуално полагане на релсов път на ширина 1435мм. Оразмеряването показва, че принципно технически това е възможно, но изисква сериозни реконструкции и финансови вложения. Основно това са понижаване или изместване на опорните стени на подлезите - 12броя(6 спирки), които са застроени точно по габарита за ширина 1009мм на 7.150м светло разстояние, както и двустранно изместване по цялата дължина  на участъка с 0.275м на вътрешните бордюри от обособеното трасе до нормативно необходимия габарит от 7.700м.

## ІV. ГОРНО СТРОЕНЕ
Конструкциите на релсовия път са три типа.
Първият тип релсов път е  върху мостовата конструкция . Тя е от безстеблени релси върху подложни гумени ленти, с две уплътнителни странични гуми в специални стоманени  профили, анкерирани в стоманобетонова плоча с дебелина 25 см ( Напречен профил А - А ). 

Вторият тип релсова конструкция е от релси тип S49 с малка подложна гума върху реброви подложки без наклон  с два отвора, голяма подложна  гума, върху стоманобетонни траверси за релсов път 1009 мм на баластова призма  с дебелина 30÷40 мм под долен ръб траверса, положена върху пласт валиран речен пясък или речна баластра. Деформационият  модул на земното легло  да е не по-малко от 30МРа, което се установява с проверка и се съставя съответния протокол.
 Разпределението на траверсите е 1520 бр./км - 38 броя за релсово звено с дължина 25.00 м.  
Надлъжното свързване на релсите с дължина 25 м сe oсъществява чрез наставови връзки. При наставите се монтират късите  ел. връзки ( Напречен профил Б - Б ). 

Релсовата конструкция - трети тип е от улейни стеблени релси  с пета в гумен профил на преработени реброви подложки, анкерирани в стоманобетонова плоча с дебелина 20 см, която се излива  върху съществуващата основа от трошен камък. Армировката на стоманобетоновите плочи се оформя с горна и долна мрежи. От двете страни на релсите, преди изливането на бетона, се монтират уплътнителни шумо- и виброизолационни гумени елементи(Напречен профил В-В).
 Горното покритие на релсовия път с тази конструкция е различно за отделните участъци:
В областта на кръстовищата е от три пласта: -  битумизиран трошен камък - 8см; неплътен асфалтобетон - 4см и плътен асфалтобетон - 4 см. 
В участъка след прелеза на бул.”Т.Каблешков” до тунела бетонът е с дебелина 32см (до 4см под горен ръб релса) и покритието е плътен асфалтобетон – 4см. По този начин се изпълняват и коловозите на трамвайното ухo.Предвижда се фрезоване на горния пласт асфалт с дебелина 4см (от двете страни на трамвайната плоча до бордюрите) и полагане на нов пласт плътен асфалтобетон с дебелина 4 см на цялата  ширина между бордюрите.
 В   участъка на тунела  бетонът се полага до 5мм под горен ръб глава релса   - изпълнение крива №13 и крива №14


От двете страни на главите на релсите задължително да се положат ивици от полимер-битумна паста (мастик) за връзка между релсата и плътния асфалтобетон. ( Напречен профил В - В ).  	
Релсовият път е безнаставов и връзката между отделните звена се осъществява със специални електро-дъгови заварки.
Преди изливането на стоманобетоновите плочи е необходимо да се извършат следните проверки, за които се съставя съответния протокол между инвеститорския надзор и изпълнителя строител:

-  Деформационен модул на основата (Е екв.=80÷120МРа).
- Проверка на монтажа и нивото на армировъчните мрежи (горната мрежа е допряна до ребровите подложки, а долната е на 3 см от долен ръб плоча).
- Проверка на релсовия път по ос, междурелсие, калибър и ниво.
- Проверка на скрепленията за релсовия път и монтажа на гумения профил.
-  Качеството на изпълнените заварки.   
През цялата дебелина на стоманобетоновата плоча през 25м се оформят дилатационни фуги от 2см, които на място се оформят със стиропор.
	 Полагането на горното покритие над стоманобетоновата плоча се извършва след набиране на 50% от якостта на бетона, което се доказва с пробни кубчета. 
	Нивото на трамвайната релса (глава) е с 5 мм по-високо от нивото на плътния асфалтобетон.
	Предвидено е полагане на дренажна система по продължението на цялото трамвайно трасе, както и са определени и шест характерни и задължителни места за изграждане на отводнителни кутии за нахлуващи повърхностни води.

## V. ЗАКЛЮЧЕНИЕ - КЪМ РАБОТНИЯ ПРОЕКТ
Изискванията и препоръките, които трябва да залегнат в заданието за Работен проект са:
1. Изготвяне на подробни чертежи даващи необходимите и задължителни работни размери, параметри и детайли по трите типа конструкции заложени за строителство на релсовия път. Да се разработят детайлно  в работна фаза части: “Конструктивна” и “Отводняване на релсов път” с необходимите работни чертежи за съоръженията по тази система.
 
2. Да се изготви общ поетапен монтажен план на трамвайния релсов път за обекта и работни чертежи - монтажни планове за всички релсови съоръжения необходими за влагане в пътя.
   
3. Да се прецизира надлъжния профил на цялото трамвайно трасе подлежащо за реконструкция, и особено в обсега на уличните кръстовища с: бул.”Димитър Несторов”, бул.”Гоце Делчев” и бул.”Тодор Каблешков”.
                                                     
4. Да се уточнят окончателно и местата на предвидените и необходими пътни и междупътни електровръзки към трамвайния релсов път.

Изготвената количествена сметка дава представа общо за обекта , за вида и обема на отделните видове строително-монтажни работи при реконструкцията на трамвайния релсов път по бул.”България”.
 
Проектът е съобразен с “Правилник с технически изисквания и норми за трамваен релсов път” - от 2000 година на Столична община.


# Документация

РАЗДЕЛ ІІІ. ОПИСАНИЕ НА ОБЕКТА НА ОБЩЕСТВЕНАТА ПОРЪЧКА 

Настоящата  обществена поръчка се открива на основание чл.16, ал.8, във връзка с чл.14,ал.1 т.1 от ЗОП.

	 Обект на настоящата обществена поръчка е:
	- Изготвяне на работен проект за реконструкция на трамваен релсов път, контактна и кабелна мрежа по бул. „България” от бул. „Витоша” до ухо „Борово” – включително, въз основа на приложения идеен инвестиционен проект.
	- Изпълнение на строително-монтажни работи /СМР/ за реконструкция на трамваен релсов път, контактна и кабелна мрежа по бул. „България” от бул. „Витоша” до ухо „Борово” – включително.	
            - При изготвяне на работния проект участниците трябва да се съобразят с факта, че на кръстовището бул. ”България”- бул. ”Акад. Иван Гешов” предстои да се  изгради съоръжение за кръгово движение с пресичане на две нива, за което в момента се изготвя работен проект. Трасето на трамвайния релсов път и контактната мрежа ще се промени минимално от предвиденото по идейния проект, като контактната мрежа под съоръжението ще бъде проста, а не верижна.						                                                   
		
## 1. Релсов път
Ширината на реконструкцията обхваща ивицата между вътрешните съществуващи бордюри на обособеното трамвайно трасе - 7.150 м, а в участъците при автомобилните кръстовища - с бул. ”Акад. Иван Гешов”, бул. ”Гоце Делчев” и бул. ”Тодор Каблешков” -  5.35 м. Ширината на тунела варира, но в най-широката си част е 8.90 м.
Общата геометрична дължина на релсовия път, подлежаща на ремонт,  е 7432 м единичен коловоз. Релсовият път трябва да бъде изграден задължително от три типа  конструкции, които трябва да бъдат проектирани и изпълнени, както следва:
- релсов път на баластова призма по цялото обособено трасе /без участъка от последната спирка до крайно ухо в кв.”Борово”;
-  релсов път на стоманобетонова плоча върху мостова конструкция в северния край на обекта;
- релсов път на стоманобетонова плоча на трите кръстовища и в участъка от последната спирка до крайно ухо в кв.”Борово”.

	 Поради големия обем строителни работи, които трябва да се извърша едновременно с интезивното автомобилно движение по бул.”България”, настоящият проект предвижда реконструкцията да се извърши съгласно проекта за временна организация на движението, включително и пресичането на големите кръстовища:
            1.кръстовище на бул. ”България” с бул. ”Акад. Иван Гешов”
	2.кръстовище на бул. ”България” с бул. ”Гоце Делчев”
            3.кръстовище на бул. ”България” с бул. ”Тодор Каблешков” 
            Всички демонтирани трамвайни релси, стрелки, капаци и отводнителни кутии трябва да се предадат на експлоатационното дружество.

## 2. Отводняване

Дренажна система, включително шест отводнителни кутии /дъждоприемни шахти/, трябва да бъдат предвидени и изградени по продължение на трасето. 
	Трасето на дренажа трябва да е проектирано така, че да не съвпада с линията на полагане на електрически стълбове.

## 3. Контактна мрежа  
1. Конструктивни характеристики на контактната мрежа:
	Контактната мрежа трябва да се изгради „верижна компенсирана”, състояща се  от контактен проводник, носещо въже и звеневи струни, фиксирани с помощта на конзоли и напречници, монтирани на стълбове. Контактната мрежа включва също изолатори, клеми и електрически връзки. Материалите и съоръженията на  съществуващата контактна мрежа трябва да се подменят с нови, съгласно приложената количествена сметка. Свалените компоненти от контактната мрежа трябва да бъдат предадени на експлоатационното дружество.
	Контактната  мрежа трябва да  е  напълно компенсирана с отделна компенсация на носещото въже и контактния проводник. 
	Контактната мрежа трябва да е тип “проста компенсирана” без носещо въже и с компенсация на контактния проводник на следните участъци:
- обръщателното колело (ухо) кв.”Борово”;
- завоя бул.”България”-бул.”Витоша”;
- кръстовището бул. „България” – бул. „Акад. Иван Гешов” - под съоръжението за кръгово движение.

## 4. Кабелна мрежа

a)  правотокови кабели
	Трамвайната линия по бул. „България” от бул. „Витоша” до обръщателното ухо „Борово” е в експлоатация над 30 години.
	Контактната мрежа в предвидения за реконструкция участък е разделена на шест секторни участъка и електрозахранването им се осъществява от две токоизправителни станции, както следва:
	-  І-ви и ІІ-ри участък се захранват от ТИС „Медицинска академия” чрез кабелите (+) „Керамично училище”; (-) ”Керамично училище” и (+) „Мила родина”.
	 - ІІІ-ти, ІV-ти, V-ти и VІ-ти участъци се захранват от ТИС „Мотописта” чрез кабелите: (+) „Широка лъка”; (+) „Емил Марков; (-)”Емил Марков”; (+) „Метличина поляна”; (-) ”Метличина поляна”; (+) „Невестина скала”; (-) „Невестина скала”;  (+) ”Тодор Каблешков; (-) „Тодор Каблешков”; (+) „Манастирски ливади”; (-)  „Манастирски ливади”. 
           От направените тягови разчети се установи, че се налага частична промяна на схемата на електрозахранване, което трябва да се реализира при предстоящата реконструкция. Това е посочено в идейния проект и е отразено в количествените сметки.
	В проходния кабелен колектор по бул. „България” е необходимо да се подменят с нови, съществуващите правотокови кабели /около 10 000 метра/, поради нарушени  технически изисквания за експлоатация, както и да се удължат някои от тях.

## 5.	Спиркови знаци с вградено електронно информационно табло /СЗВЕИТ/, спиркови навеси и перони 

Необходимо е обновяване на 14 спирки /7 спирки в посока отиване и 7 спирки в посока връщане/ включително: ремонт на пероните, монтиране на спирови навеси и електронни информационни табла / СЗВЕИТ/. На последната спирка в кв. „Борово” няма да се монтира спирков навес и електронно информационно табло /СЗВЕИТ/. Не се предвижда осигуряване на приоритет на трамвая по кръстовищата. Не се изисква ново осветление на пероните.
Височината на пероните на спирките спрямо главата на релсите не трябва да бъде повече от 300 mm, съгласно “Правилник за технически изисквания и норми за трамваен релсов път” от 2000 г.
Необходимо е да се възстановят излазите на подлезите към пероните на всичките спирки. 
От двете страни на трамвайната линия има обезопасителни парапети, спиращи достъпа на хора и жив плет от храсти. 
Обезопасителните парапети покрай линията и зад пероните трябва да бъдат възстановени изцяло по време на реконструкцията.
Живият плет от храсти - Ligustrum vulgare /птиче грозде/ - трябва да бъде възстановен изцяло по цялата дължина на открития път на местата където липсват храсти.
Повредената част от живия плет и тревните площи по време на строителството трябва да се възстановят изцяло за сметка на изпълнителя.


## 6. Улично осветление 
С оглед на осигуряване на безопасност на водачите и пътуващите е необходимо да се изгради ново улично осветление в тунела и обръщателното ухо “Борово”.
