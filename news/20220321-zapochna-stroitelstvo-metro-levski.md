---
title: Започна разширението на Третата линия на метрото към ж.к. „Левски”
description: Транспорт, инфраструктура и мобилност
published: true
date: 2023-08-17T06:57:21.979Z
tags: 
editor: markdown
dateCreated: 2023-08-17T06:56:51.009Z
---

Започна разширението на Третата линия на метрото към ж.к. „Левски”

Участъкът е с дължина 3 км и 3 метростанции

От днес, 21 март 2022 г., започва строителството на разширението на Третата линия на софийското метро под бул. „Владимир Вазов”, което обхваща трасето ж.к.„Хаджи Димитър” – ж.к. „Левски ” и е с дължина 3 км и 3 метростанции.


> "Започваме строителството на нов участък от метрото – 3 км през район „Подуяне“ до кв. „Левски Г“. С него след 3 години още 40 хил. души дневно ще имат достъп до най-бързия и удобен транспорт." 

Това каза кметът на София Йорданка Фандъкова. Тя присъства на първата копка от разширението Третата линия на столичното метро.

Общата дължина на Линия 3 на метрото в София е предвидена да е 21 км с 21 метростанции. Строителството се извършва на 3 етапа. През 2020 – 2021 г. приключи строителството на трасето от ж.к. ”Овча купел” до ж.к. ”Хаджи Димитър” с дължина 12 км и 12 метростанции. От 26 август 2020 г. започна експлоатацията на първите 8 станции от централния участък на Линия 3, а от 24 април м.г. функционират още 4 станции в ж.к. „Овча купел”.

В източна посока Линията е планирано да бъде завършена, като се изградят другите ѝ два участъка – ж.к. „Хаджи Димитър” – ж.к. „Левски” и ул. „Шипка” – кв. „Гео Милев” – ж.к. „Слатина” – Зала „Армеец” – бул. ”Цариградско шосе”.

С новия участък се осигурява удобна връзка на източните квартали на столицата "Хаджи Димитър", „Сухата река”, "Левски Г"  и „Левски В”, в които живеят и работят около 90 000 души, с централната градска част и със западните квартали – „Овча купел” и „Горна баня”, както и с другите две линии на метрото. Чрез тях живеещите в четирите  квартала ще получат бърза връзка и с националната жп мрежа и столичното летище.

Участъкът от 3 км е изцяло подземен. Първата станция в него – МС „Стадион Георги Аспарухов”, която е най-близката до действащото трасе на Линия 3, е разположена под южното пътно платно на бул. ”Владимир Вазов”, на кръстовището на булеварда с улиците „Васил Кънчев” и „Река Велека”, до едноименния стадион в ж.к. „Сухата река”. Метростанцията има голям вход с 3 ескалатора от страната на стадиона и втори вход в северния тротоар на булеварда.

Следващата станция – МС "Тракия", е разположена източно по бул. „Владимир Вазов”, на кръстовището му с ул. „Витиня”, до южното платно на булеварда. Западните входове са свързани със съществуващия подлез под булеварда до ул. „Слатинска река” и ще обслужват плътнозастроените части с блокове на ж.к. ”Сухата река” и ж.к. ”Левски”. Северният и източният вход ще обслужват съответно индустриалната зона и жилищните райони около ул. „Рилска обител”.

Третата станция в участъка – МС „Генерал Владимир Вазов”, е разположена под северното платно на бул. „Владимир Вазов”, в района на кръстовището му с ул. „Станислав Доспевски” между ж.к. „Левски В” и „Левски Г”.

След метростанцията ще се изгради  буферен паркинг за 110 автомобила, който ще се използва от влизащите в столицата коли по бул. „Владимир Вазов”.

Предвидено е строителството на метростанциите да се извършва по така наречения "милански" (Топ даун) метод и частично по открит способ. Тунелите в по-голяма част от трасето ще се строят подземно по Нов австрийски тунелен метод (НАТМ), а в участъка между МС ”Владимир Вазов” и МС ”Тракия” в ж.к. „Левски” – по Топ даун метод.

Срокът за изпълнение на договорите е 39 месеца, което означава, че новото трасе от 3 км с 3 метростанции ще е готово през първото полугодие на 2025 г.

Двете нови разширения на Линия 3 – под бул. „Владимир Вазов” и през кварталите „Гео Милев” и „Слатина” – ще се обслужват от метровлакове Siemens Inspiro и системите за управление на влаковото движение на Siemens Mobility, с каквито се обслужва и  участъкът от „Хаджи Димитър” до „Горна баня”. За целта към настоящите 20 мотриси са закупени още 10 с местно финансиране.

За повишаване на безопасността на пътниците всички перони на станциите са отделени от влаковете с прозрачни отваряеми перонни преградни врати с височина 1,6 м. Вече година и половина такива прегради функционират на станциите от Третата линия и там няма нито един инцидент.

Плановете са до края на годината да започне работатата и по Лот 2 на Етап 3 от строителството на Третата линия, включващ изграждането на второто ѝ разширение през кварталите ”Гео Милев” и „Слатина” до зала „Арена Армеец”, бул. „Цариградско шосе” и Окръжна болница.

Строителството на новия участък през „Подуяне“ 3 км с 3 метростанции са на стойност около 217 млн. лв. В актуализирания План за възстановяване и устойчивост (ПВУ) са заложени необходимите средства за строителството. За да може строителството да стартира, Столичната община осигури част от аванса в размер на 12,8 млн. лв. 

Обществените ползи след строителството на  Етап 3, Лот 1 на Линия 3:

След завършването на строителството на Лот 1, Етап 3 на Линия 3 прогнозно до 2025 г. дължината на трасето на софийското метро ще достигне 55 км с 50 метростанции, а 40 хил. нови пътници ще усетят несравнимите удобства на подземната железница. С тях броят на ползващите подземната железница ще надхвърли 400 хил. дневно и ще достигне над 150 млн. души годишно.
Над 85 хил. тона годишно по-малко вредни газове ще има в атмосферата над София.
Значително ще се облекчи трафика в града – броят на автомобилите в движение ще намалее с над 5000.
Изграждането на подземната железница остава и през 2022 г. стратегически обект на Столична община. Плановете са със строителството на цялата Трета линия делът на софийското метро от градския транспорт да е около 50% .

Първата копка на строителството на 3 км метро от кв. “Хаджи Димитър” до кв. “Левски” с 3 метростанции направиха днес кметът на София Йорданка Фандъкова, председателят на Столичния общински съвет Георги Георгиев, кметът на район “Подуяне” Ева Митова и изпълнителния директор на “Метрополитен” ЕАД проф. инж. Стоян Братоев.