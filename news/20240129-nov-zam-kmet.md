---
title: Илиян Павлов е назначен за заместник-кмет “Транспорт и градска мобилност”
description: Транспорт, инфраструктура и мобилност
published: true
date: 2024-01-29T11:43:49.364Z
tags: 
editor: markdown
dateCreated: 2024-01-29T11:43:49.364Z
---

Илиян Павлов поема поста заместник-кмет на Столична община, направление „Транспорт и градска мобилност“. Той ще работи за постигане на устойчива градска мобилност, споделяща баланс между различните начини на придвижване в града.

„Градската мобилност е уравнение, което включва множество компоненти и за да бъде решено, то трябва да има общи усилия, синхрон в процесите и прозрачност към гражданите, защото в края на това уравнение, след знака равно, е град за хората. Визията ми е улиците на София да бъдат удобни за всеки – коли, пешеходци, велосипеди. Да имаме надежден градски транспорт, привличащ пътници и обслужван от хора с достойни работни позиции. Моята задача ще бъде да осигуря сигурност и комфорт за всяко придвижване.“

Той е участвал в редица проекти за подобряване на градската среда и разработване на стратегии и проекти за модернизиране на транспорта, включително 4-годишен план за разширение на велоалеите, план за строителство на паркинги в кварталите и реформа на дружествата за градски транспорт.

Илиян Павлов е имал основна роля в развитието на пилотния проект за изграждане на многоетажен паркинг „Самара“ в квартал Младост, който събира автомобилите на едно място и освобождава пространство за качествена градска среда за гражданите. Друг негов проект е за пешеходно пресичане при Ларгото, където с минимални промени се оптимизира движението и се позволява пешеходно свързване на северната и южната част на центъра.

Илиян Павлов е инженер по транспортно строителство, завършил е магистратура в транспортния факултет на УАСГ. Работил е като технически ръководител и познава в детайли процеса от проектиране до завършване на комплексни инфраструктурни обекти. Той е бил  предприемач, част от редица стартиращи компании, където е участвал в създаването на процеси, структури, методика на работа и постигането на значими резултати.