---
title: Въвеждане на единен стандарт за обозначаване на линиите от обществения транспорт
description: Транспорт, инфраструктура и мобилност
published: true
date: 2023-07-20T21:23:32.057Z
tags: 
editor: markdown
dateCreated: 2023-07-20T21:19:27.935Z
---

Във връзка с необходимостта от въвеждане на единен стандарт за обозначаване на линиите от обществения транспорт на територията на Столична община представяме на Вашето внимание предложение за следните промени.

Към настоящия момент линиите на обществения транспорт се визуализират на следните места по следния начин: На спиркови знаци и електронни информационни табла; На интернет страницата на „Център за градска мобилност“ ЕАД (секции - разписания и маршрути, интерактивна карта, планиране на маршрут, виртуални табла);

В самите превозни средства.

Линиите, обслужвани с автобусен транспорт имат и следното допълнително буквено
индексиране към номера на линията:
- Е - електробусна линия;
- Д - допълнителна линия;
- X - експресна линия;
- N - нощни линии.

Индексирането на автобусните линии, обслужвани от електробуси с буква „Е“ води до объркване на пътниците при търсене на съответното разписание в секцията с автобусен транспорт на интернет страницата на „Център за градска мобилност" ЕАД, тъй като тези линии са отделени в отделен подраздел. Също така, линиите обслужвани от електробуси в секция виртуални табла/търсене по линия се намират в раздела за тролейбуси, а не в раздела за автобуси. От друга страна линиите, обслужвани от газови автобуси нямат подобно индексно обозначаване. Използваното от автобуса гориво принципно не следва да е предпоставка за буквено индексиране на автобусна линия.

Същевременно на електронните табла по спирките, линиите обслужвани от електробуси на „Столичен електротранспорт“ ЕАД се изписват с префикс за тролейбус, например линия 84 е обозначена като ТБ Е 84. Буквеното индексиране създава и затруднения за пътниците, поради използването, както на кирилица, така и на латиница. Друго затруднение за пътниците, използващи електронните табла е, че на таблото се изписва първата и последна спирка по маршрута, което при дълги имена на спирките води до удължено време за изчакване докато се появи дестинацията. Първата спирка от маршрута не дава важна информация на пътниците, тъй като те се намират на следваща спирка от този маршрут и за тях е по-важно да се визуализира дестинацията. Същото важи и за превозните средства, които имат челни електронни табла, позволяващи визуализация на номер и маршрут.

Предвид гореизложеното предлагаме:

1. Да се премахне буквеното индексиране към номерата на линията, като
досегашните:
а. Линии с индекс „Е“ остават със същия номер автобусна линия;
б. Допълнителните линии да започват с номера от 800 нагоре, като сегашната
линия Д1 да стане 801;
в. Нощните линии да започват с номера от 900 нагоре, като сегашната линия
N1 да стане 901, N2 да стане 902, N3 да стане 903, a N4 да стане 904;
г. Експресна линия Х50 да остане само с номер 50.

2. На електронните табла да се изписва само номерът на линията и крайната спирка
по маршрута, като за вида транспорт се използва само А за автобусна линия, ТМ
за трамвайна линия и ТБ за тролейбусна линия.

3. На челните табели на превозните средства, които имат електронни табла,
позволяващи визуализация на номер и маршрут да се изписва само номерът на
линията и крайната спирка по маршрута.

4. На интернет страницата на „Център за градска мобилност“ ЕАД в секция
разписания и маршрути - линиите да са структурирани, както следва:
а. Трамвайни линии;
б. Тролейбусни линии;
в. Градски автобусни линии;
г. Крайградски автобусни линии;
д. Нощни автобусни линии;
е. Допълнителни линии;
ж. Метролинии.

5. На интернет страницата на „Център за градска мобилност“ ЕАД в секция
виртуални табла/тьрсене по линия - линиите да продължат да са в раздели А, ТБ
и ТМ, като линиите, обслужвани с електробуси да се преместят от раздел ТБ в
раздел А

6. На спирковите знаци:
а. автобусните линии да се визуализират с червен цвят;
б. трамвайните линии да се визуализират с оранжев/жълт цвят;
в. тролейбусните линии със светло син цвят.